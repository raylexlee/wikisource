<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　凡檢驗文字，不得作「皮破血出」，大凡皮破即血出。當云「皮微損，有血出」。<break time="100ms" />　　凡定致命痕，雖小，當微廣其分寸。定致命痕，內骨折，即聲說；骨不折，不須言「骨不折卻重害也」。或行兇器杖未到，不可分毫增減，恐他日索到異同。<break time="100ms" />　　凡傷處多，只指定一痕係要害致命。<break time="100ms" />　　凡聚眾打人，最難定致命痕。如死人身上有兩痕皆可致命，此兩痕，若是一人下手則無害，若是兩人，則一人償命，一人不償命。須是兩痕內斟酌得最重者為致命。<break time="100ms" />　　凡官守，戒訪外事。惟檢驗一事，若有大段疑難，須更廣布耳目以合之，庶幾無誤。如鬥毆，限內身死。痕損不明、若有病色、曾使醫人師巫救治之類，即多因病患死。若不訪問，則不知也。雖廣布耳目，不可任一人，仍在善使之，不然，適足自誤。<break time="100ms" />　　凡行兇人，不得受他通吐，一例收人解送，待他到縣通吐後，卻勾追。恐手腳下人妄生事，搔擾也。<break time="100ms" />　　凡初、復檢訖，血屬、耆正副、鄰人並責狀看守屍首，切不可混同解官，徒使被擾。但解凶身、干證。若獄司要人，自會追呼。<break time="100ms" />　　凡檢復後，體訪得行兇事因不可見之公文者，面白長官，使知曲折，庶易勘鞠。<break time="100ms" />　　近年諸路憲司行下，每於初、復檢官內，就差一員兼體究。凡體究者，必須先喚集鄰保，反覆審問，如歸一，則合款供；或見聞參差，則令各供一款；或並責行兇人供吐大略，一並繳申本縣及憲司，縣獄憑此審勘，憲司憑此詳復；或小有差互，皆受重責。簿、尉既無刑禁，鄰里多已驚奔，若憑吏卒開口，即是私意。須是多方體訪，務令參會歸一。切不可憑一二人口說，便以為信，及備三兩紙供狀，謂可塞責。況其中不識字者，多出吏人代書。其鄰證內，或又與凶身是親故及暗受買囑符合者，不可不察。<break time="100ms" />　　隨行人吏及合干人，多賣弄四鄰，先期縱其走避。只捉遠鄰及老人、婦人及未成丁人塞責，或不得已而用之，只可參互審問，終難憑以為實，全在斟酌。又有行兇人恐要切干證人，真供有所妨礙，故令藏匿，自以親密人或地客佃客出官，合套誣證，不可不知。<break time="100ms" />　　頑凶多不伏於格目內「凶身」下填寫姓名、押字。公吏有所取受，反教令別撰名色，寫作「被誣」或「干連」之類，欲乘此走弄出入。近江西宋提刑重定格目，申之朝省，添入「被執人」一項。若虛實未定者，不得已與之，就下書填。其確然是實者，須勒令僉押於正「行兇」字下，不可姑息詭隨，全在檢驗官自立定見。<break time="100ms" /><break time="100ms" />　　四、疑難雜說上<break time="100ms" /><break time="100ms" />　　凡驗屍，不過刀刃殺傷與他物鬥打、拳手歐擊，或自縊、或勒殺、或投水、或被人弱殺、或病患，數者致命而已。然有勒殺類乎自縊，溺死類乎投水，鬥毆有在限內致命而實因病患身死，人力女使因被捶撻在主家自害自縊之類。理有萬端，並為疑難。臨時審察，切勿輕易。差之毫釐，失之千里。<break time="100ms" />　　凡檢驗疑難屍首，如刃物所傷透過者，須看內外瘡口，大處為行刃處，小處為透過處。如屍首爛，須看其元衣服比傷著去處。<break time="100ms" />　　屍或覆臥，其右手有短刃物及竹頭之類自喉至臍下者，恐是酒醉攛倒，自壓自傷。如近有登高處或泥，須看身上有無錢物，有無損動處，恐因取物失腳自傷之類。<break time="100ms" />　　檢婦人，無傷損處須看陰門，恐自此入刀於腹內，離皮淺則臍上下微有血沁；深，則無。多是單獨人求食婦人。如男子，須看頂心，恐有平頭釘；糞門，恐有硬物自此入。多是同行人因丈夫年老、婦人年少之類也。<break time="100ms" />　　凡屍，在身無痕損，唯面色有青黯，或一邊似腫，多是被人以物搭口鼻及罨捂殺，或是用手巾、布袋之類絞殺。不見痕，更看頂上肉硬，即是。切要者，手足有無繫縛痕、舌上恐有嚼破痕、大小便二處恐有踏腫痕，若無此類，方看口內有無涎唾、喉間腫與不腫，如有涎及腫，恐患纏喉風死，宜詳。<break time="100ms" />　　若究得行兇人，當來有窺謀、事跡分明、又已招伏，方可檢出。若無影跡，即恐是酒醉猝死。<break time="100ms" />　　多有人相鬥毆了，各自分散。散後或有去近江河池塘邊洗頭面上血，或取水吃，卻為方相打了，尚困乏；或因醉，相打後頭旋落水渰死。落水時尚活，其屍腹肚膨脹，十指甲內有沙泥，兩手向前，驗得只是落水渰死分明。其屍上有毆擊痕損，更不可定作致命去處，但一一紮上驗狀，只定作落水致命最捷。緣打傷雖在要害處，尚有辜限在，法雖在辜限內及限外，以他故死者，各依本毆傷法。注：他故，謂別增餘患而死者。今既是落水身死，則雖有痕傷，其實是以他故致死分明。曾有驗官，為見頭上傷損，卻定作因打傷迷悶不覺倒在水內，卻將打傷處作致命，致招罪人翻異不絕。更有相打散，乘高撲下卓死，亦然。但驗失腳處高下、撲損痕瘢、致命要害處，仍須根究曾見相打分散證佐人。<break time="100ms" />　　凡驗因爭鬥致死，雖二主分明而屍上並無痕損，何以定要害致命處？此必是被傷人舊有宿患氣疾，或是未爭鬥以前先曾飲酒至醉，至爭鬥時有所觸犯致氣絕而死也。如此者，多是腎子或一個、或兩個縮上不見，須用溫醋湯蘸衣服或綿絮之類罨一飯久，令仵作行人以手按小腹下，其腎子自下，即其驗也。然後子細看要害致命處。
    </voice>
</speak>
