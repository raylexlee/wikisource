<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　再說公子潘與公子商人計議，將出兵拒敵之事，都推在公子元身上。國高二國老，明知四家同謀，欲孝公釋怨修好，單治首亂雍巫、豎刁二人之罪，盡誅其黨，餘人俱赦不問。是秋八月，葬桓公於牛首堈之上，連起三大墳。以晏蛾兒附葬於旁，另起一小墳。又為無虧公子元之故，將長衛姬少衛姬兩宮內侍宮人，悉令從葬，死者數百人。後至晉永嘉末年，天下大亂，有村人發桓公塚，塚前有水銀池，寒氣觸鼻，人不敢入，經數日，其氣漸消。乃牽猛犬入塚中，得金蠶數十斛，珠襦玉匣，繒綵軍器，不可勝數，塚中骸骨狼藉，皆殉葬之人也。足知孝公當日葬父之厚矣。亦何益哉！髯仙有詩云：<break time="100ms" />　　　　疑塚三堆峻似山，金蠶玉匣出人間。從來厚蓄多遭發，薄葬須知不是慳。<break time="100ms" />　　話分兩頭。卻說宋襄公自敗了齊兵，納世子昭為君，自以為不世奇功，便想號召諸侯，代齊桓公為盟主。又恐大國難致，先約滕、曹、邾、鄫小國，為盟於曹國之南。曹邾二君到後，滕子嬰齊方至。宋襄不許嬰齊與盟，拘之一室。鄫君懼宋之威，亦來赴會，已踰期二日矣。宋襄公問於群臣曰：「寡人甫倡盟好，鄫小國，輒敢怠慢，後期二日，不重懲之，何以立威！」大夫公子蕩進曰：「向者齊桓公南征北討，獨未服東夷之眾。君欲威中國，必先服東夷。欲服東夷，必用鄫子。」襄公曰：「用之何如？」公子蕩曰：「睢水之次，有神能致風雨。東夷皆立社祠之，四時不缺。君誠用鄫子為犧牲，以祭睢神，不惟神將降福，使東夷聞之，皆謂君能生殺諸侯，誰不聳懼來服？然後藉東夷之力，以征諸侯，伯業成矣。」上卿公子目夷諫曰：「不可，不可！古者小事不用大牲，重物命也，況於人乎？夫祭祀，以為人祈福也。殺人以祈人福，神必不饗。且國有常祀，宗伯所掌。睢水河神，不過妖鬼耳！夷俗所祀，君亦祀之，未見君之勝於夷也。而誰肯服之？齊桓公主盟四十年，存亡繼絕，歲有德施於天下。今君纔一舉盟會，而遂戮諸侯以媚妖神，臣見諸侯之懼而叛我，未見其服也。」公子蕩曰：「子魚之言謬矣！君之圖伯與齊異。齊桓公制國二十餘年，然後主盟，君能待乎？夫緩則用德，急則用威，遲速之序，不可不察也。不同夷，夷將疑我；不懼諸侯，諸侯將玩我。內玩而外疑，何以成伯？昔武王斬紂頭，懸之太白旗，以得天下。此諸侯之行於天子者也，而何有於小國之君？君必用之。」襄公本心急於欲得諸侯，遂不聽目夷之言，使邾文公執鄫子殺而烹之，以祭睢水之神。遣人召東夷君長，俱來睢水會祀。東夷素不習宋公之政，莫有至者。滕子嬰齊大驚，使人以重賂求釋，乃解嬰齊之囚。曹大夫僖負羈謂曹共公襄曰：「宋躁而虐，事必無成，不如歸也。」共公辭歸，遂不具地主之禮。襄公怒，使人責之曰：「古者國君相見，有脯資餼牢，以修賓主之好。寡君逗留於君之境上，非一日矣。三軍之眾，尚未知主人之所屬。願君圖之！」僖負羈對曰：「夫授館致餼，朝聘之常禮也。今君以公事涉於南鄙，寡人亟於奔命，未及他圖。今君責以主人之禮，寡君愧甚，惟君恕之！」曹共公遂歸。襄公大怒，傳令移兵伐曹。公子目夷又諫曰：「昔齊桓公會盟之跡，遍於列國，厚往薄來，不責其施，不誅其不及，所以寬人之力，而恤人之情也。曹之缺禮，於君無損，何必用兵？」襄公不聽，使公子蕩將兵車三百乘，伐曹圍其城。僖負羈隨方設備，與公子蕩相持三月，蕩不能取勝。是時，鄭文公首先朝楚，約魯、齊、陳、蔡四國之君，與楚成王為盟於齊境。宋襄公聞之大驚。一來恐齊魯兩國之中，或有倡伯者，宋不能與爭，二來又恐公子蕩攻曹失利，挫了銳氣，貽笑於諸侯，乃召蕩歸。曹共公亦恐宋師再至，遣人至宋謝罪。自此宋曹相睦如初。<break time="100ms" />　　再說宋襄公一心求伯，見小國諸侯，紛紛不服，大國反遠與楚盟，心中憤急，與公子蕩商議。公子蕩進曰：「當今大國，無過齊楚。齊雖伯主之後，然紛爭方定，國勢未張。楚僭王號，乍通中國，諸侯所畏。君誠不惜卑詞厚幣，以求諸侯於楚，楚必許之。借楚力以聚諸侯，復借諸侯以壓楚，此一時權宜之計也。」公子目夷又諫曰：「楚有諸侯，安肯與我？我求諸侯於楚，楚安肯下我？恐爭端從此開矣！」襄公不以為然。即命公子蕩以厚賂如楚，求見楚成王。成王問其來意，許以明年之春，相會於鹿上之地。公子蕩歸報襄公，襄公曰：「鹿上齊地，不可不聞之齊侯。」復遣公子蕩如齊修聘，述楚王期會之事。齊孝公亦許之。時宋襄公之十一年，乃周襄王之十二年也。
    </voice>
</speak>
