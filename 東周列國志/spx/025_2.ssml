<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　卻說衛大夫弘演，先奉使聘陳，比及反役，衛已破滅。聞衛侯死於滎澤，往覓其屍。一路看見骸骨暴露，血肉狼藉，不勝傷感。行至一處，見大旆倒於荒澤之旁，弘演曰：「旆在此，屍當不遠矣。」未數步，聞呻吟之聲，前往察之，見一小內侍折臂而臥。弘演問曰：「汝認得主公死處否？」內侍指一堆血肉曰：「此即主公之屍也。吾親見主公被殺。為臂傷疼痛，不能行走，故臥守於此，欲俟國人來而示之。」弘演視其屍體，俱已零落不全，惟一肝完好。弘演對之再拜，大哭，乃復命於肝前，如生時之禮。事畢，弘演曰：「主公無人收葬，吾將以身為棺耳！」囑從人曰：「我死後，埋我於林下。俟有新君，方可告之。」遂拔佩刀自剖其腹，手取懿公之肝，納於腹中，須臾而絕。從者如言埋掩，因以車載小內侍渡河，察聽新君消息。<break time="100ms" />　　卻說石祁子先扶公子申登舟。寧速收拾遺民，隨後趕上。至於漕邑，點查男女，纔存得七百有二十人。狄人殺戮之多，豈不悲哉！二大夫相議：「國不可一日無君，其奈遺民太少！」乃於共滕二邑，十抽其三，共得四千有餘人，連遺民湊成五千之數，即於漕邑創立廬舍，扶立公子申為君，是為戴公。宋桓公御說許桓公新臣，各遣人致唁。戴公先已有疾，立數日遂薨。寧速如齊，迎公子燬嗣位。齊桓公曰：「公子歸自敝邑，將守宗廟，若器用不具，皆寡人之過也。」乃遺以良馬一乘，祭服五稱，牛、羊、豕、雞、狗各三百隻。又以魚軒贈其夫人，兼美錦三十端。命公子無虧帥車三百乘送之。並致門材，使立門戶。公子燬至漕邑，弘演之從人，同折臂小內侍俱到，備述納肝之事。公子燬先遣使具棺，往滎澤收殮。一面為懿公戴公發喪。追封弘演，錄用其子，以旌其忠。諸侯重齊桓公之義，多有弔賻。時周惠王十八年冬十二月也。<break time="100ms" />　　其明年，春正月，衛侯燬改元，是為文公。纔有車三十乘，寄居民間，甚是荒涼。文公布衣帛冠，蔬食菜羹，早起夜息，撫安百姓，人稱其賢。公子無虧辭歸齊國，留甲士三千人，協戍漕邑，以防狄患。無虧回見桓公，言衛燬草創之狀，並述弘演納肝之事。桓公嘆曰：「無道之君，亦有忠臣如此者乎？其國正未艾也。」管仲進曰：「今留戍勞民，不如擇地築城，一勞永逸。」桓公以為然，正欲糾合諸侯同役。忽邢國遣人告急，言：「狄兵又到本國，勢不能支，伏望救援！」恆公問管仲曰：「邢可救乎？」管仲對曰：「諸侯所以事齊，謂齊能拯其災患也。不能救衛，又不救邢，霸業隕矣！」桓公曰：「然則邢衛之急孰先？」管仲對曰：「俟邢患既平，因而城衛，此百世之功也。」桓公曰：「善。」即傳檄宋、魯、曹、邾各國，合兵救邢，俱於聶北取齊。宋曹二國兵先到。管仲又曰：「狄寇方張，邢力未竭，敵方張之寇，其勞倍，助未竭之力，其功少，不如待之。邢不支狄，必潰，狄勝邢，必疲。驅疲狄而援潰邢，所謂力省而功多者也。」桓公用其謀，託言待魯邾兵到，乃屯兵於聶北，遣諜打探邢狄攻守消息。史臣有詩譏管仲不早救邢衛，乃霸者養亂為功之謀也。詩云：<break time="100ms" />　　　　救患如同解倒懸，提兵那可復遷延？從來霸事遜正事，功利偏居道義先。<break time="100ms" />　　話說三國駐兵聶北，約及兩月。狄兵攻邢，晝夜不息。邢人力竭，潰圍而出。諜報方到，邢國男女，填湧而來，俱投奔齊營求救。內一人哭倒在地，乃邢侯叔顏也。桓公扶起，慰之曰：「寡人相援不早，以致如此，罪在寡人。當請宋公曹伯共議，驅逐狄人。」即日拔寨都起。狄主瞍瞞擄掠滿欲，無心戀戰，聞三國大兵將至，放起一把火，望北飛馳而去。比及各國兵到，只見一派火光，狄人已遁。桓公傳令將火撲滅，問叔顏：「故城尚可居否？」叔顏曰：「百姓逃難者，大半在夷儀地方，願遷夷儀，以從民欲。」桓公乃命三國各具版築，築夷儀城，使叔顏居之。更為建立朝廟，添設廬舍，牛馬粟帛之類，皆從齊國運至，充牣其中。邢國君臣，如歸故國，懽祝之聲徹耳。事畢，宋曹欲辭齊歸國。桓公曰：「衛國未定，城邢而不城衛，衛其謂我何？」諸侯曰：「惟霸君命。」桓公傳令，移兵向衛，凡畚鍤之屬，盡攜帶隨身。衛文公燬遠遠相接。桓公見其大布為衣，大帛為冠，不改喪服，惻然久之。乃曰：「寡人藉諸君之力，欲為君定都，未審何地為吉？」文公燬曰：「孤已卜得吉地，在於楚邱，但版築之費，非亡國所能辦耳！」桓公曰：「此事寡人力任之。」即日傳令三國之兵，俱往楚邱興工。復運門材，重立朝廟，謂之「封衛」。衛文公感齊再造之恩，為《木瓜》之詩以詠之。詩云：<break time="100ms" />　　　　投我以木瓜兮，報之以瓊琚。投我以木桃兮，報之以瓊瑤。投我以木李兮，報之以瓊玖。<break time="100ms" />當時稱桓公存三亡國：謂立僖公以存魯，城夷儀以存邢，城楚邱以存衛，有此三大功勞，此所以為五霸之首也。潛淵先生讀史詩云：<break time="100ms" />　　　　周室東遷綱紀摧，桓公糾合振傾頹。興滅繼絕存三國，大義堂堂五霸魁。<break time="100ms" />　　時楚成王熊惲，任用令尹子文圖治，修明國政，有志爭霸。聞齊侯救邢存衛，頌聲傳至荊襄，楚成王心甚不樂，謂子文曰：「齊侯布德沽名，人心歸向。寡人伏處漢東，德不足以懷人，威不足以懾眾，當今之時，有齊無楚，寡人恥之！」子文對曰：「齊侯經營伯業，於今幾三十年矣。彼以尊王為名，諸侯樂附，未可敵也。鄭居南北之間，為中原屏蔽，王若欲圖中原，非得鄭不可。」成王曰：「誰能為寡人任伐鄭之事者？」大夫鬭章願往，成王與車二百乘，長驅至鄭。
    </voice>
</speak>
