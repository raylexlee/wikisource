<speak version="1.0" xmlns="http://www.w3.org/2001/10/synthesis" xml:lang="zh-HK">
    <voice name="zh-HK-HiuGaaiNeural">
        第三十一回　晉惠公怒殺慶鄭　　介子推割股啖君
    </voice>
    <voice name="zh-HK-WanLungNeural">
        <break time="100ms" />　　話說晉惠公囚於靈臺山，只道穆姬見怪，全不知衰絰逆君之事。遂謂韓簡曰：「昔先君與秦議婚時，史蘇已有『西鄰責言，不利婚媾』之占。若從其言，必無今日之事矣。」簡對曰：「先君之敗德，豈在婚秦哉？且秦不念婚姻，君何以得入？入而又伐，以好成仇，秦必不然，君其察之。」惠公嘿然。未幾，穆公使公孫枝至靈臺山問侯晉侯，許以復歸。公孫枝曰：「敝邑群臣，無不欲甘心於君者。寡君獨以君夫人登臺請死之故，不敢傷婚姻之好。前約河外五城，可速交割，再使太子圉為質，君可歸矣。」惠公方纔曉得穆姬用情，愧慚無地。即遣大夫郤乞歸晉，吩咐呂省以割地質子之事。省特至王城，會秦穆公，將五城地圖，及錢穀戶口之數獻之，情願納質歸君。穆公問：「太子如何不到？」省對曰：「國中不和，故太子暫留敝邑。俟寡君入境之日，太子即出境矣。」穆公曰：「晉國為何不和？」省對曰：「君子自知其罪，惟思感秦之德。小人不知其罪，但欲報秦之仇。以此不和也。」穆公曰：「汝國猶望君之歸乎？」省對曰：「君子以為必歸，便欲送太子以和秦。小人以為必不歸，堅欲立太子以拒秦。然以臣愚見，執吾君可以立威，舍吾君又可以見德，德威兼濟，此伯主之所以行乎諸侯也。傷君子之心，而激小人之怒，於秦何益？棄前功而墜伯業，料君之必不然矣。」穆公笑曰：「寡人意與飴甥正合！」命孟明往定五城之界，設官分守。遷晉侯於郊外之公館，以賓禮待之。饋以七牢，遣公孫枝引兵同呂省護送晉侯歸國。（凡牛羊豕各一，謂之一牢，七牢，禮之厚者。此乃穆公修好之意也。）<break time="100ms" />　　惠公自九月戰敗，囚於秦，至十一月纔得釋。與難諸臣，一同歸國，惟虢射病死於秦，不得歸。蛾晰聞惠公將入，謂慶鄭曰：「子以救君誤韓簡，君是以被獲。今君歸，子必不免，盍奔他國以避之？」慶鄭曰：「軍法：『兵敗當死，將為虜當死。』況誤君而貽以大辱，又罪之甚者？君若不還，吾亦將率其家屬以死於秦。況君歸矣，乃令失刑乎？吾之留此，將使君行法於我，以快君之心；使人臣知有罪之無所逃也。又何避焉？」蛾晰嘆息而去。惠公將至絳，太子圉率領狐突、郤芮、慶鄭、蛾晰、司馬說、寺人勃鞮等，出郊迎接。惠公在車中望見慶鄭，怒從心起，使家僕徒召之來前，問曰：「鄭何敢來見寡人？」慶鄭對曰：「君始從臣言，報秦之施，必不伐。繼從臣言，與秦講和，必不戰。三從臣言，不乘『小駟』，必不敗。臣之忠於君也至矣！何為不見？」惠公曰：「汝今尚有何言？」慶鄭對曰：「臣有死罪三：有忠言而不能使君必聽，罪之一也。卜車右吉，而不能使君必用，罪之二也。以救君召二三子，而不能使君必不為人擒，罪之三也。臣請受刑，以明臣罪。」惠公不能答，使梁繇靡代數其罪。梁繇靡曰：「鄭所言，皆非死法也。鄭有死罪三，汝不自知乎？君在泥濘之中，急而呼汝，汝不顧，一宜死。我幾獲秦君，汝以救君誤之，二宜死。二三子俱受執縛，汝不力戰，不面傷，全身逃歸，三宜死。」慶鄭曰：「三軍之士皆在此，聽鄭一言：『有人能坐以待刑，而不能力戰面傷者乎？』」蛾晰諫曰：「鄭死不避刑，可謂勇矣！君可赦之，使報韓原之仇。」梁繇靡曰：「戰已敗矣，又用罪人以報其仇，天下不笑晉為無人乎？」家僕徒亦諫曰：「鄭有忠言三，可以贖死。與其殺之以行君之法，不若赦之以成君之仁。」梁繇靡又曰：「國所以強，惟法行也。失刑亂法，誰復知懼！不誅鄭，今後再不能用兵矣！」惠公顧司馬說，使速行刑。慶鄭引頸受戮。髯仙有詩嘆惠公器量之淺，不能容一慶鄭也。詩曰：<break time="100ms" />　　　　閉糴誰教負泛舟？反容奸佞殺忠謀。惠公褊急無君德，只合靈臺永作囚！<break time="100ms" />梁繇靡當時圍住秦穆公，自謂必獲，卻被慶鄭呼云：「急救主公！」遂棄之而去。以此深恨慶鄭，必欲誅之。誅鄭之時，天昏地慘，日色無光，諸大夫中多有流涕者。蛾晰請其尸葬之，曰：「吾以報載我之恩也！」惠公既歸國，遂使世子圉隨公孫枝入秦為質。因請屠岸夷之尸，葬以上大夫之禮，命其子嗣為中大夫。<break time="100ms" />　　惠公一日謂郤芮曰：「寡人在秦三月，所憂者惟重耳，恐其乘變求入，今日纔放心也。」郤芮曰：「重耳在外，終是心腹之疾。必除了此人，方絕後患。」惠公問：「何人能為寡人殺重耳者？寡人不吝重賞。」郤芮曰：「寺人勃鞮，向年伐蒲，曾斬重耳之衣袂，常恐重耳入國，或治其罪。君欲殺重耳，除非此人可用。」惠公召勃鞮，密告以殺重耳之事。勃鞮對曰：「重耳在翟十二年矣。翟人伐咎如，獲其二女，曰叔隗，季隗，皆有美色。以季隗妻重耳，而以叔隗妻趙衰，各生有子，君臣安於室家之樂，無復虞我之意。臣今往伐，翟人必助重耳興兵拒戰，勝負未卜。願得力士數人，微行至翟，乘其出遊，刺而殺之。」惠公曰：「此計大妙！」遂與勃鞮黃金百鎰，使購求力士，自去行事：「限汝三日內，便要起身。事畢之日，當加重用。」自古道：「若要不知，除非莫為。若要不聞，除非莫言。」惠公所託，雖是勃鞮一人，內侍中多有聞其謀者。狐突聞勃鞮揮金如土，購求力士，心懷疑惑，密地裏訪問其故。那狐突是老國舅，那個內侍不相熟？不免把這密謀，來洩漏於狐突之耳。狐突大驚，即時密寫一信，遣人星夜往翟，報與公子重耳知道。
    </voice>
</speak>
