<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　世子驩主喪即位，是為襄公。襄公奉文公之柩，殯於曲沃。方出絳城，柩中忽作大聲，如牛鳴然，其柩重如泰山，車不能動。群臣無不大駭。太卜郭偃卜之，獻其繇曰：<break time="100ms" />　　　　有鼠西來，越我垣牆。我有巨梃，一擊三傷。<break time="100ms" />偃曰：「數日內，必有兵信自西方來。我軍擊之，大捷。此先君有靈，以告我也。」群臣皆下拜，柩中聲頓止，亦覺不重，遂如常而行。先軫曰：「西方者，秦也。」隨使人密往秦國探信不題。<break time="100ms" />　　話分兩頭。卻說秦將杞子、逢孫、楊孫三人，屯戍於鄭之北門。見晉國送公子蘭歸鄭，立為世子，忿然曰：「我等為他戍守，以拒晉兵，他又降服晉國，顯得我等無功了。」已將密報知會本國。秦穆公心亦不忿，只礙著晉侯，敢怒而不敢言。及公子蘭即位，待杞子等無加禮。杞子遂與逢孫楊孫商議：「我等屯戍在外，終無了期。不若勸吾主潛師襲鄭，吾等皆可厚獲而歸。」正商議間，又聞晉文公亦薨，舉手加額曰：「此天贊吾成功也！」遂遣心腹人歸秦，言於穆公曰：「鄭人使我掌北門之管，若遣兵潛來襲鄭，我為內應，鄭可滅也。晉有大喪，必不能救鄭。況鄭君嗣位方新，守備未修，此機不可失。」秦穆公接此密報，遂與蹇叔及百里奚商議。二臣同聲進諫曰：「秦去鄭千里之遙，非能得其地也，特利其俘獲耳。夫千里勞師，跋涉日久，豈能掩人耳目？若彼聞吾謀，而為之備，勞而無功，中途必有變。夫以兵戍人，還而謀之，非信也；乘人之喪而伐之，非仁也；成則利小，不成則害大，非智也；失此三者，臣不知其可也！」穆公艴然曰：「寡人三置晉君，再平晉亂，威名著於天下。只因晉侯敗楚城濮，遂以伯業讓之。今晉侯即世，天下誰為秦難者？鄭如困鳥依人，終當飛去。乘此時滅鄭，以易晉河東之地，晉必聽之。何不利之有？」蹇叔又曰：「君何不使人行弔於晉，因而弔鄭，以窺鄭之可攻與否？毋為杞子輩虛言所惑也。」穆公曰：「若待行弔而後出師，往返之間，又幾一載。夫用兵之道，疾雷不及掩耳，汝老憊何知？」乃陰約來人：「以二月上旬，師至北門，里應外合，不得有誤。」<break time="100ms" />　　於是召孟明視為大將，西乞術白乙丙副之，挑選精兵三千餘人，車三百乘，出東門之外。孟明乃百里奚之子，白乙乃蹇叔之子。出師之日，蹇叔與百里奚，號哭而送之曰：「哀哉，痛哉！吾見爾之出，而不見爾之入也！」穆公聞之大怒，使人讓二臣曰：「爾何為哭吾師？敢沮吾軍心耶？」蹇叔百里奚並對曰：「臣安敢哭君之師？臣自哭吾子耳！」白乙見父親哀哭，欲辭不行。蹇叔曰：「吾父子食秦重祿，汝死自分內事也。」乃密授以一簡，封識甚固，囑之曰：「汝可依吾簡中之言。」白乙領命而行，心下又惶惑，又淒楚。惟孟明自恃才勇，以為成功可必，恬不為意。<break time="100ms" />　　大軍既發，蹇叔謝病不朝，遂請致政。穆公強之。蹇叔遂稱病篤，求還銍村，百里奚造其家問病，謂蹇叔曰：「奚非不知見幾之道，所以苟留於此者，尚冀吾子生還一面耳！吾兄何以教我？」蹇叔曰：「秦兵此去必敗。賢弟可密告子桑，備舟楫於河下，萬一得脫，接應西還。切記，切記！」百里奚曰：「賢兄之言，即當奉行。」穆公聞蹇叔決意歸田，贈以黃金二十斤，彩緞百束，群臣俱送出郊關而返。百里奚握公孫枝之手，告以蹇叔之言，如此恁般：「吾兄不託他人，而託子桑，以將軍忠勇，能分國家之憂也。將軍不可洩漏，當密圖之！」公孫枝曰：「敬如命。」自去准備船隻。不在話下。<break time="100ms" />　　卻說孟明見白乙領父密簡，疑有破鄭奇計在內，是夜安營已畢，特來索看。白乙丙啟而觀之，內有字二行曰：「此行鄭不足慮，可慮者晉也。崤山地險，爾宜謹慎。我當收爾骸骨於此！」孟明掩目急走，連聲曰：「咄咄！晦氣，晦氣！」白乙意亦以為未必然。三帥自冬十二月丙戌日出師，至明年春正月，從周北門而過，孟明曰：「天子在是，雖不敢以戎事謁見，敢不敬乎？」傳令左右，皆免冑下車。前哨牙將褒蠻子，驍勇無比，才過都門，即從平地超越登車，疾如飛鳥，車不停軌。孟明嘆曰：「使人人皆褒蠻子，何事不成？」眾將士譁然曰：「吾等何以不如褒蠻子？」於是爭先攘臂呼於眾曰：「有不能超乘者，退之殿後！」（凡行軍以殿為怯，軍敗則以殿為勇。此言殿後者，辱之也。）一軍凡三百乘，無不超騰而上者。登車之後，車行迅速，如疾風閃電一般，霎時不見。<break time="100ms" />　　時周襄王使王子虎同王孫滿，往觀秦師。過訖，回復襄王。王子虎嘆曰：「臣觀秦師驍健如此，誰能敵者？此去鄭必無幸矣！」王孫滿時年甚小，含笑而不言。襄王問曰：「爾童子以為何如？」滿對曰：「禮，過天子門，必卷甲束兵而趨。今止於免冑，是無禮也。又超乘而上，其輕甚矣。輕則寡謀，無禮則易亂。此行也，秦必有敗衂之辱，不能害人，祇自害耳！」
    </voice>
</speak>
