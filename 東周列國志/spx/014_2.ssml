<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　卻說公子壽見父親屏去從人，獨召弟朔議事，心懷疑惑。入宮來見母親，探其語氣。齊姜不知隱瞞，盡吐其實。囑咐曰：「此乃汝父主意。欲除我母子後患，不可洩漏他人。」公子壽知其計已成，諫之無益。私下來見急子，告以父親之計：「此去莘野必由之路，多凶少吉。不如出奔他國，別作良圖。」急子曰：「為人子者，以從命為孝。棄父之命，即為逆子。世間豈有無父之國，即欲出奔，將安往哉？」遂束裝下舟，毅然就道。公子壽泣勸不從，思想：「吾兄真仁人也！此行若死於盜賊之手，父親立我為嗣，何以自明？子不可以無父，弟不可以無兄，吾當先兄而行，代他一死，吾兄必然獲免。父親聞吾之死，倘能感悟，慈孝兩全，落得留名萬古。」於是別以一舟載酒，亟往河下，請急子餞別。急子辭以：「君命在身，不敢逗遛。」公子壽乃移樽過舟，滿斟以進。未及開言，不覺淚珠墮於杯中。急子忙接而飲之。公子壽曰：「酒已污矣！」急子曰：「正欲飲吾弟之情也。」公子壽拭淚言曰：「今日此酒，乃吾弟兄永訣之酒。哥哥若鑒小弟之情，多飲幾杯。」急子曰：「敢不盡量！」兩人淚眼相對，彼此勸酬。公子壽有心留量。急子到手便吞，不覺盡醉，倒於席上，鼾鼾睡去。公子壽謂從人曰：「君命不可遲也，我當代往。」即取急子手中白旄，故意建於舟首，用自己仆從相隨。囑咐急子隨行人眾，好生守候。袖中出一簡，付之曰：「俟世子酒醒後，可呈看也。」即命發舟。行近莘野，方欲整車登岸，那些埋伏的死士，望見河中行旌飄颺，認得白旄，定是急子到來。一聲呼哨，如蜂而集。公子壽挺然出喝曰：「吾乃本國衛侯長子，奉使往齊。汝等何人，敢來邀截？」眾賊齊聲曰：「吾等奉衛侯密旨，來取汝首！」挺刀便砍。從者見勢頭兇猛，不知來歷，一時驚散。可憐壽子引頸受刀，賊黨取頭，盛於木匣，一齊下船，偃旄而歸。<break time="100ms" />　　再說急子酒量原淺，一時便醒，不見了公子壽，從人將簡緘呈上。急子拆而看之，簡上只有八個字云：「弟已代行，兄宜速避。」急子不覺墮淚曰：「弟為我犯難，吾當速往。不然，恐誤殺吾弟也！」喜得仆從俱在，就乘了公子壽之舟，催趲舟人速行。真個似電流光絕，鳥逝超群。其夜月明如水，急子心念其弟，目不交睫。注視鷁首之前，望見公子壽之舟，喜曰：「天幸吾弟尚在！」從人稟曰：「此來舟，非去舟也！」急子心疑，教攏船上去。兩船相近，樓櫓俱明。只見舟中一班賊黨，並不見公子壽之面。急子愈疑，乃佯問曰：「主公所命，曾了事否？」眾賊聽得說出秘密，卻認為公子朔差來接應的，乃捧函以對曰：「事已了矣。」急子取函啟視，見是公子壽之首，仰天大哭曰：「天乎冤哉！」眾賊駭然，問曰：「父殺其子，何故稱冤？」急子曰：「我乃真急子也。得罪於父，父命殺我。此吾弟壽也。何罪而殺之？可速斷我頭，歸獻父親，可贖誤殺之罪。」賊黨中有認得二公子者，於月下細認之曰：「真誤矣！」眾賊遂將急子斬首，並納函中。從人亦皆四散。《衛風》有《乘舟》之詩，正詠兄弟爭死之事。詩曰：<break time="100ms" />　　　　二子乘舟，汎汎其景，願言思子，中心養養！二子乘舟，汎汎其逝，願言思子，不瑕有害！<break time="100ms" />詩人不敢明言，但追想乘舟之人，以寓悲思之意也。<break time="100ms" />　　再說眾賊連夜奔入衛城，先見公子朔，呈上白旄。然後將二子先後被殺事情，細述一遍，猶恐誤殺得罪。誰知一箭射雙鵰，正中了公子朔的隱懷。自出金帛，厚賞眾賊。卻入宮來見母親說：「公子壽載旌先行，自隕其命。喜得急子後到，天教他自吐真名，償了哥哥之命。」齊姜雖痛公子壽，卻幸除了急子，拔去眼中之釘，正是憂喜相半。母子商量，且教慢與宣公說知。<break time="100ms" />　　卻說左公子洩，原受急子之託，右公子職，原受公子壽之託，二人各自關心。遣人打探消息，回報如此如此。起先未免各為其主，到此同病相憐，合在一處商議。候宣公早朝，二人直入朝堂，拜倒在地，放聲大哭。宣公驚問何故，公子洩，公子職二人一辭，將急子與公子壽被殺情由，細述一遍：「乞收拾屍首埋葬，以盡當初相託之情。」說罷哭聲轉高。宣公雖怪急子，卻還憐愛公子壽。忽聞二子同時被害，嚇得面如土色，半晌不言。痛定生悲，淚如雨下。連聲嘆曰：「齊姜誤我，齊姜誤我！」即召公子朔問之，朔辭不知。宣公大怒，就著公子朔拘拿殺人之賊。公子朔口中應承，只是支吾，那肯獻出賊黨。<break time="100ms" />　　宣公自受驚之後，又想念公子壽，感成一病，閉眼便見夷姜、急子、壽子一班，在前啼啼哭哭。祈禱不效，半月而亡。公子朔發喪襲位，是為惠公。時朔年一十五歲，將左右二公子罷官不用。庶兄公子碩字昭伯，心中不服，連夜奔齊。公子洩與公子職怨恨惠公，每思為急子及公子壽報仇，未得其便。
    </voice>
</speak>
