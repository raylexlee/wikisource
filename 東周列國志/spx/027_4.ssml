<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　卻說秦穆公見晉媵有百里奚之名，而無其人，怪之。公子縶曰：「故虞臣也，今逃矣。」穆公謂公孫枝曰：「子桑在晉，必知百里奚之略，是何等人也？」公孫枝對曰：「賢人也。知虞公之不可諫而不諫，是其智。從虞公於晉，而義不臣晉，是其忠。且其人有經世之才，但不遇其時耳！」穆公曰：「寡人安得百里奚而用之？」公孫枝曰：「臣聞奚之妻子在楚，其亡必於楚，何不使人往楚訪之？」使者往楚，還報：「奚在海濱，為楚君牧馬。」穆公曰：「孤以重幣求之，楚其許我乎？」公孫枝曰：「百里奚不來矣！」穆公曰：「何故？」公孫枝曰：「楚之使奚牧馬者，為不知奚之賢也。君以重幣求之，是告以奚之賢也。楚知奚之賢，必自用之，肯畀我乎？君不若以逃媵為罪，而賤贖之，此管夷吾所以脫身於魯也。」穆公曰：「善。」乃使人持羖羊之皮五，進於楚王曰：「敝邑有賤臣百里奚者，逃在上國。寡人欲得而加罪，以警亡者，請以五羊皮贖歸。」楚王恐失秦歡，乃使東海人囚百里奚以付秦人。百里奚將行，東海人謂其就戮，持之而泣。奚笑曰：「吾聞秦君有伯王之志，彼何急於一媵？夫求我於楚，將以用我也。此行且富貴矣，又何泣焉！」遂上囚車而去。將及秦境，秦穆公使公孫枝往迎於郊。先釋其囚，然後召而見之。問：「年幾何？」奚對曰：「纔七十歲。」穆公嘆曰：「惜乎老矣！」奚曰：「使奚逐飛鳥，搏猛獸，則臣已老。若使臣坐而策國事，臣尚少也。昔呂尚年八十，釣於渭濱，文王載之以歸，拜為尚父，卒定周鼎。臣今日遇君，較呂尚不更早十年乎？」穆公壯其言，正容而問曰：「敝邑介在戎狄，不與中國會盟，叟何以教寡人，俾敝邑不後於諸侯。幸甚！」奚對曰：「君不以臣為亡國之虜，衰殘之年，乃虛心下問，臣敢不竭其愚？夫雍岐之地，文武所興，山如犬牙，原如長蛇，周不能守，而以畀之秦，此天所以開秦也。且夫介在戎狄，則兵強，不與會盟則力聚。今西戎之間，為國不啻數十，並其地足以耕，籍其民可以戰，此中國諸侯所不能與君爭者。君以德撫而以力征，既全有西陲，然後阨山川之險，以臨中國，俟隙而進，則恩威在君掌中，而伯業成矣。」穆公不覺起立曰：「孤之有井伯，猶齊之得仲父也。」一連與語三日，言無不合。遂爵為上卿，任以國政。因此秦人都稱奚為「五羖大夫」。又相傳以為穆公舉奚於牛口之下，以奚曾飼牛於楚，秦用五羖皮贖回故也。髯翁有詩云：<break time="100ms" />　　　　脫囚拜相事真奇，仲後重聞百里奚。從此西秦名顯赫，不虧身價五羊皮。<break time="100ms" />百里奚辭上卿之位，舉薦一人以自代。不知所舉何人，且聽下回分解。<break time="100ms" />
    </voice>
</speak>
