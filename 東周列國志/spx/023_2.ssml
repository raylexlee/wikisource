<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　卻說管仲見戎兵退後，一連三日不見動靜，心下懷疑。使諜者探聽。回言：「黃臺山大路已斷塞了！」管仲乃召虎兒斑問曰：「尚有別徑可入否？」虎兒斑曰：「此去黃臺山不過十五里，便可以直擣其國。若要尋別徑，須從西南打大寬轉，由芝麻嶺抄出青山口，復轉東數里，方是令支巢穴。但山高路險，車馬不便轉動耳。」正商議間，牙將連摯稟道：「戎主斷吾汲道，軍中乏水，如何？」虎兒斑曰：「芝麻嶺一派都是山路，非數日不到。若無水攜載，亦自難往。」桓公傳令，教軍士鑿山取水，先得水者重賞。公孫隰朋進曰：「臣聞蟻穴居知水，當視蟻蛭處掘之。」軍士各處搜尋，並無蟻蛭，又來稟復。隰朋曰：「蟻冬則就暖，居山之陽，夏則就涼，居山之陰。今冬月，必於山之陽，不可亂掘。」軍士如其言，果於山腰掘得水泉，其味清洌。桓公曰：「隰朋可謂聖矣！」因號其泉曰聖泉，伏龍山改為龍泉山。軍中得水，歡呼相慶。密盧打聽得齊軍未嘗乏水，大駭曰：「中國豈有神助耶？」速買曰：「齊兵雖然有水，然涉遠而來，糧必不繼。吾堅守不戰，彼糧盡自然退矣。」密盧從之。管仲使賓須無假託轉回葵茲取糧，卻用虎兒斑領路，引一軍取芝麻嶺進發，以六日為期。卻教牙將連摯，日往黃臺山挑戰，以綴密盧之兵，使之不疑。如此六日，戎兵並不接戰。管仲曰：「以日計之，賓將軍西路將達矣。彼既不戰，我不可以坐守。」乃使士卒各負一囊，實土其中，先使人駕空車二百乘前探，遇塹坑處，即以土囊填滿。大軍直至谷口，發聲喊，齊將木石搬運而進。密盧自以為無患，日與速買飲酒為樂。忽聞齊軍殺入，連忙跨馬迎敵。未及交鋒，戎兵報：「西路又有敵軍殺到！」速買知小路有失，無心戀戰，保著密盧望東南而走。賓須無追趕數里，見山路崎嶇，戎人馳馬如飛，不及而還。馬匹器仗，牛羊帳幕之類，遺棄無算，俱為齊有。奪還燕國子女，不可勝計。令支國人，從未見此兵威，無不簞食壺漿，迎降於馬首。桓公一一撫慰，吩咐不許殺戮降夷一人。戎人大悅。桓公召降戎問曰：「汝主此去，當投何國？」降戎曰：「我國與孤竹為鄰，素相親睦，近亦曾遣人乞師未到，此行必投孤竹也。」桓公問孤竹強弱並路之遠近。降戎曰：「孤竹乃東南大國，自商朝便有城郭。從此去約百餘里，有溪名曰卑耳。過溪便是孤竹界內。但山路險峻難行耳。」桓公曰：「孤竹黨山戎為暴，既在密邇，宜前討之。」適鮑叔牙遣牙將高黑運乾糒五十車到，桓公即留高黑軍前聽用。於降戎中挑選精壯千人，付虎兒斑帳下，以補前損折之數。休兵三日，然後起程。<break time="100ms" />　　再說密盧等行至孤竹，見其主答里呵，哭倒在地，備言：「齊兵恃強，侵奪我國，意欲乞兵報仇。」答里呵曰：「俺這裏正欲起兵相助，因有小恙，遲這幾日，不意你吃了大虧。此處有卑耳之溪，深不可渡。俺這裏將竹筏盡行拘回港中，齊兵插翅亦飛不過。俟他退兵之後，俺和你領兵殺去，恢復你的疆土，豈不穩便？」大將黃花元帥曰：「恐彼造筏而渡，宜以兵守溪口，晝夜巡行，方保無事。」答里呵曰：「彼若造筏，吾豈不知？」遂不聽黃花之言。<break time="100ms" />　　再說齊桓公大軍起程，行不十里，望見頑山連路，怪石嵯峨，草木蒙茸，竹箐塞路。有詩為證：<break time="100ms" />　　　　盤盤曲曲接青云，怪石嵯岈路不分。任是胡兒須下馬，還愁石窟有山君。<break time="100ms" />管仲教取硫黃焰硝引火之物，撒入草樹之間，放起火來。咇咇剝剝，燒得一片聲響。真個草木無根，狐兔絕影，火光透天，五日夜不絕。火熄之後，命鑿山開道，以便進車。諸將稟稱：「山高且險，車行費力。」管仲曰：「戎馬便於驅馳，惟車可以制之。」乃製上山下山之歌，使軍人歌之。《上山歌》曰：<break time="100ms" />　　　　山嵬嵬兮路盤盤，木濯濯兮頑石如欄。雲薄薄兮日生寒，我驅車兮上巉岏。鳳伯為馭兮俞兒操竿，如飛鳥兮生羽翰，跋彼山巔兮不為難。<break time="100ms" />《下山歌》曰：<break time="100ms" />　　　　上山難兮下山易，輪如環兮蹄如墜。聲轔轔兮人吐氣，歷幾盤兮頃刻而平地。擣彼戎廬兮消烽燧，勒勳孤竹兮億萬世。<break time="100ms" />人夫唱起歌來，你唱我和，輪轉如飛。桓公與管仲隰朋等，登卑耳之巔，觀其上下之勢。桓公嘆曰：「寡人今日知人力可以歌取也。」管仲對曰：「臣昔在檻車之時，恐魯人見追，亦作歌以教軍夫，樂而忘倦，遂有兼程之功。」桓公曰：「其故何也？」對曰：「凡人勞其形者疲其神，悅其神者忘其形。」桓公曰：「仲父通達人情，一至於此！」於是催趲車徒，一齊進發。行過了幾處山頭，又上一嶺，只見前面大小車輛，俱壅塞不進。軍士稟稱：「兩邊天生石壁，中間一徑，止容單騎，不通車輛。」桓公面有懼色，謂管仲曰：「此處倘有伏兵，吾必敗矣！」正在躊躇，忽見山凹裏走出一件東西來。桓公睜眼看之，似人非人，似獸非獸，約長一尺有餘；朱衣玄冠，赤著兩腳，向桓公面前再三拱揖，如相迓之狀。然後以右手摳衣，竟向石壁中間疾馳而去。桓公大驚，問管仲曰：「卿有所見乎？」管仲曰：「臣無所見。」桓公述其形狀。管仲曰：「此正臣所製歌詞中『俞兒』者是也。」桓公曰：「俞兒若何？」管仲曰：「臣聞北方有登山之神，名曰『俞兒』，有霸王之主則出見。君之所見，其殆是乎？拱揖相迓者，欲君往伐也。摳衣者，示前有水也。右手者，水右必深，教君以向左也。」髯翁有詩論管仲識「俞兒」之事。詩云：<break time="100ms" />　　　　《春秋》典籍數而知，仲父何從識「俞兒」？豈有異人傳異事，張華《博物》總堪疑。
    </voice>
</speak>
