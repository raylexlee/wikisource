<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />桓公聞而異之，命左右擁至車前，問其姓名居處。戚以實對曰：「姓寧名戚。」桓公曰：「汝牧夫，何得譏刺時政？」甯戚曰：「臣小人，安敢譏刺？」桓公曰：「當今天子在上，寡人率諸侯賓服於下，百姓樂業，草木沾春，舜日堯天，不過如此。汝謂『不逢堯舜』，又曰：『長夜不旦』，非譏刺而何？」甯戚曰：「臣雖村夫，不睹先王之政。然嘗聞堯舜之世，十日一風，五日一雨，百姓耕田而食，鑿井而飲，所謂『不識不知，順帝之則』是也。今值紀綱不振，教化不行之世，而曰舜日堯天，誠小人所不解也。且又聞堯舜之世，正百官而諸侯服，去四兇而天下安，不言而信，不怒而威。今明公一舉而宋背會，再舉而魯劫盟，用兵不息，民勞財敝，而曰『百姓樂業，草木沾春』，又小人所未解也。小人又聞堯棄其子丹朱，而讓天下於舜，舜又避於南河，百姓趨而奉之，不得已即帝位。今君殺兄得國，假天子以令諸侯，小人又不知於唐虞揖讓何如也！」桓公大怒曰：「匹夫出言不遜！」喝令斬之。左右縛甯戚去，將行刑。戚顏色不變，了無懼意，仰天嘆曰：「桀殺龍逢，紂殺比於，今甯戚與之為三矣！」隰朋奏曰：「此人見勢不趨，見威不惕，非尋常牧夫也。君其赦之！」桓公念頭一轉，怒氣頓平，遂命釋甯戚之縛，謂戚曰：「寡人聊以試子，子誠佳士。」甯戚因探懷中，出管仲之書。桓公拆而觀之。書略云：<break time="100ms" />　　　　臣奉命出師，行至峱山，得衛人甯戚。此人非牧豎者流，乃當世有用之才，君宜留以自輔。若棄之使見用於鄰國，則齊悔無及矣！<break time="100ms" />桓公曰：「子既有仲父之書，何不遂呈寡人？」甯戚曰：「臣聞『賢君擇人為佐，賢臣亦擇主而輔。』君如惡直好諛，以怒色加臣，臣寧死，必不出相國之書矣。」桓公大悅，命以後車載之。是晚，下寨休軍，桓公命舉火，索衣冠甚急。寺人貂曰：「君索衣冠，為爵甯戚乎？」桓公曰：「然。」寺人貂曰：「衛去齊不遠，何不使人訪之？使其人果賢，爵之未晚。」桓公曰：「此人廓達之才，不拘小節，恐其在衛，或有細過。訪得其過，爵之則不光，棄之則可惜！」即於燈燭之下，拜甯戚為大夫，使與管仲同參國政。甯戚改換衣冠，謝恩而出。髯翁有詩曰：<break time="100ms" />　　　　短褐單衣牧豎窮，不逢堯舜遇桓公。自從叩角歌聲歇，無復飛熊入夢中。<break time="100ms" />　　桓公兵至宋界，陳宣公杵臼，曹莊公射姑先在。隨後周單子兵亦至。相見已畢，商議攻宋之策。甯戚進曰：「明公奉天子之命，糾合諸侯，以威勝，不如以德勝。依臣愚見，且不必進兵。臣雖不才，請掉三寸之舌，前去說宋公行成。」桓公大悅，傳令紮寨於界上，命甯戚入宋。戚乃乘一小車，與從者數人，直至睢陽，來見宋公。宋公問於戴叔皮曰：「甯戚何人也？」叔皮曰：「臣聞此人乃牧牛村夫，齊侯新拔之於位。必其口才過人，此來乃使其遊說也。」宋公曰：「何以待之？」叔皮曰：「主公召入，勿以禮待之，觀其動靜。若開口一不當，臣請引紳為號，便令武士擒而囚之。則齊侯之計沮矣。」宋公點首，吩咐武士伺候。甯戚寬衣大帶，昂然而入，向宋公長揖。宋公端坐不答。戚乃仰面長嘆曰：「危哉乎，宋國也！」宋公駭然曰：「孤位備上公，忝為諸侯之首，危何從至？」戚曰：「明公自比與周公孰賢？」宋公曰：「周公聖人也，孤焉敢比之？」戚曰：「周公在周盛時，天下太平，四夷賓服，猶且吐哺握髮，以納天下賢士。明公以亡國之餘，處群雄角力之秋，繼兩世弒逆之後，即效法周公，卑躬下士，猶恐士之不至。乃妄自矜大，簡賢慢客，雖有忠言，安能至明公之前乎？不危何待！」宋公愕然，離坐曰：「孤嗣位日淺，未聞君子之訓，先生勿罪！」叔皮在旁，見宋公為甯戚所動，連連舉其帶紳。宋公不顧，乃謂甯戚曰：「先生此來，何以教我？」戚曰：「天子失權，諸侯星散，君臣無等，篡弒日聞。齊侯不忍天下之亂，恭承王命，以主夏盟。明公列名於會，以定位也。若又背之，猶不定也。今天子赫然震怒，特遣王臣，驅率諸侯，以討於宋。明公既叛王命於前，又抗王師於後，不待交兵，臣已卜勝負之有在矣。」宋公曰：「先生之見如何？」戚曰：「以臣愚計，勿惜一束之贄，與齊會盟。上不失臣周之禮，下可結盟主之懽，兵甲不動，宋國安於泰山。」宋公曰：「孤一時失計，不終會好，今齊方加兵於我，安肯受吾之贄？」戚曰：「齊侯寬仁大度，不錄人過，不念舊惡。如魯不赴會，一盟於柯，遂舉侵田而返之。況明公在會之人，焉有不納？」宋公曰：「將何為贄？」戚曰：「齊侯以禮睦鄰，厚往薄來。即束脯可贄，豈必傾府庫之藏哉？」宋公大悅，乃遣使隨甯戚至齊軍中請成。叔皮滿面羞慚而退。<break time="100ms" />　　卻說宋使見了齊侯，言謝罪請盟之事。獻白玉十玨，黃金千鎰。齊桓公曰：「天子有命，寡人安敢自專？必須煩王臣轉奏於王方可。」桓公即以所獻金玉，轉送單子，致宋公取成之意。單子曰：「苟君侯赦宥，有所藉手，以復於天王，敢不如命。」桓公乃使宋公修聘於周，然後再訂會期。單子辭齊侯而歸。齊與陳曹二君各回本國。要知後事如何，且看下回分解。<break time="100ms" />
    </voice>
</speak>
