<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　再說簡師父奉命告晉。晉文公詢於狐偃，偃對曰：「昔齊桓之能合諸侯，惟尊王也。況晉數易其君，民以為常，不知有君臣之大義。君盍納王而討太叔之罪，使民知君之不可貳乎？繼文侯輔周之勳，光武公啟晉之烈，皆在於此。若晉不納，秦必納之，則伯業獨歸於秦矣。」文公使太史郭偃卜之。偃曰：「大吉！此黃帝戰於坂泉之兆。」文公曰：「寡人何敢當此！」偃對曰：「周室雖衰，天命未改。今之王，古之帝也，其克叔帶必矣。」文公曰：「更為我筮之。」得《乾》下《離》上《大有》之卦，第三爻動，變為《兌》下《離》上《睽》卦。偃斷之曰：「《大有》之九三云：『公用享於天子。』戰克而王享，吉莫大焉！《乾》為天，《離》為日。日麗於天，昭明之象。《乾》變而《兌》，《兌》為《澤》，《澤》在下，以當《離》日之炤。是天子之恩光炤臨晉國，又何疑焉？」文公大悅，乃大閱車徒，分左右二軍，使趙衰將左軍，魏犨佐之；卻溱將右軍，顛頡佐之。文公引狐偃欒枝等，左右策應。臨發時，河東守臣報稱：「秦伯親統大兵勤王，已在河上，不日渡河矣。」孤偃進曰：「秦公志在勤王，所以頓兵河上者，為東道之不通故也。如草中之戎，麗土之狄，皆車馬必由之路，秦素未與通，恐其不順，是以懷疑不進。君誠行賂於二夷，諭以假道勤王之意，二夷必聽。更使人謝秦君，言晉師已發，秦必退矣。」文公然其言。一面使狐偃之子狐射姑，齎金帛之類，行賂於戎狄，一面使胥臣往河上辭秦。胥臣謁見穆公，致晉侯之命曰：「天子蒙塵在外，君之憂，即寡君之憂也。寡君已掃境內興師，代君之勞，已有成算，毋敢煩大軍遠涉。」穆公曰：「寡人恐晉君新立，軍師未集，是以奔走在此，以禦天子之難。既晉君克舉大義，寡人當靜聽捷音。」蹇叔百里奚皆曰：「晉侯欲專大義，以服諸侯，恐主公分其功業，故遣人止我之師。不如乘勢而下，共迎天子，豈不美哉？」穆公曰：「寡人非不知勤王美事，但東道未通，恐戎狄為梗。晉初為政，無大功何以定國，不如讓之。」乃遣公子縶隨左鄢父至氾，問勞襄王。穆公班師而回。<break time="100ms" />　　卻說胥臣以秦君退師回報，晉兵遂進屯陽樊，守臣蒼葛出郊外勞軍。文公使右軍將軍郤溱等圍溫，左軍將軍趙衰等迎襄王於氾。襄王以夏四月丁巳日復至王城，周召二公迎之入朝。不在話下。溫人聞周王復位，乃群聚攻頹叔桃子，殺之，大開城門以納晉師。太叔帶忙攜隗后登車，欲奪門出走翟國。守門軍士，閉門不容其去。太叔仗劍砍倒數人。卻得魏犨追到，大喝：「逆賊走那裏去？」太叔曰：「汝放孤出城，異日厚報。」魏犨曰：「問天子肯放你時，魏犨就做人情。」太叔大怒，挺劍刺來，被魏犨躍上其車，一刀斬之。軍士擒隗氏來見。犨曰：「此淫婦，留他何用！」命眾軍亂箭攢射。可憐如花夷女，與太叔帶半載歡娛，今日死於萬箭之下。胡曾先生詠史詩云：<break time="100ms" />　　　　逐兄盜嫂據南陽，半載歡娛並罹殃。淫逆倘然無速報，世間不復有綱常。<break time="100ms" />魏犨帶二屍以報郤溱，溱曰：「何不檻送天子，明正其戮？」魏犨曰：「天子避殺弟之名，假手於晉，不如速誅之為快也！」郤溱嘆息不已，乃埋二屍於神農澗之側。一面安撫溫民，一面使人報捷於陽樊。<break time="100ms" />　　晉文公聞太叔和隗氏俱已伏誅，乃命駕親至王城，朝見襄王奏捷。襄王設醴酒以饗之，復大出金帛相贈。文公再拜謝曰：「臣重耳不敢受賜。但死後得用隧葬，臣沐恩於地下無窮矣。」襄王曰：「先王制禮，以限隔上下，止有此生死之文，朕不敢以私勞而亂大典。叔父大功，朕不敢忘！」乃割畿內溫、原、陽樊、攢茅四邑，以益其封。文公謝恩而退。百姓攜老扶幼，填塞街市，爭來識認晉侯，嘆曰：「齊桓公今復出也！」晉文公下令兩路俱班師。大軍屯於太行山之南，使魏犨定陽樊之田，顛額定攢茅之田，欒枝定溫之田，晉侯親率趙衰定原之田。為何定原之田，文公親往？那原乃周卿士原伯貫之封邑，原伯貫兵敗無功，襄王奪其邑以與晉，伯貫見在原城，恐其不服，所以必須親往。顛頡至攢茅，欒枝至溫，守臣俱攜酒食出迎。<break time="100ms" />　　卻說魏犨至陽樊，守臣蒼葛謂其下曰：「周棄岐豐，餘地幾何！而晉復受四邑耶？我與晉同是王臣，豈可服之。」遂率百姓持械登城。魏犨大怒，引兵圍之，大叫：「早早降順，萬事俱休！若打破城池，盡皆屠戮！」蒼葛在城上答曰：「吾聞『德以柔中國，刑以威四夷。』今此乃王畿之地，畿內百姓，非王之宗族，即王之親戚。晉亦周之臣子，忍以兵威相劫耶？」魏犨感其言，遺人馳報文公。文公致書於蒼葛，略曰：<break time="100ms" />　　　　四邑之地，乃天子之賜，寡人不敢違命。將軍若念天子之姻親，率以歸國，亦惟將軍之命是聽。<break time="100ms" />因諭魏犨緩其攻，聽陽民遷徙。蒼葛得書，命城中百姓：「願歸周者去，願從晉者留。」百姓願去者大半，蒼葛盡率之，遷於軹村。魏犨定其疆界而還。
    </voice>
</speak>
