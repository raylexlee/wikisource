<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　是時鄭文公臣服於楚，不通中國，恃強凌弱，怪滑伯事衛不事鄭，乃興師伐之。滑伯懼而請成。鄭師方退，滑仍舊事衛，不肯服鄭。鄭文公大怒，命公子士洩為將，堵俞彌副之，再起大軍伐滑。衛文公與周方睦，訴鄭於周。周襄王使大夫游孫伯伯服至鄭，為滑求解。未至，鄭文公聞之，怒曰：「鄭衛一體也，王何厚於衛，而薄於鄭耶？」命拘游孫伯伯服於境上，俟破滑凱旋，方可釋之。孫伯被拘，其左右奔回，訴知周襄王。襄王罵曰：「鄭捷欺朕太甚，朕必報之！」問群臣：「誰能為朕問罪於鄭者？」大夫頹叔桃子二人進曰：「鄭自先王兵敗，益無忌憚。今又挾荊蠻為重，虐執王臣。若興兵問罪，難保必勝。以臣之愚，必借兵於翟，方可伸威。」大夫富辰連聲曰：「不可，不可！古人云：『疏不間親。』鄭雖無道，乃子友之後，於天子兄弟也。武公著東遷之勞，厲公平子頹之亂，其德均不可忘。翟乃戎狄豺狼，非我同類。用異類而蔑同姓，修小怨而置大德，臣見其害，未見其利也。」頹叔桃子曰：「昔武王伐商，九夷俱來助戰，何必同姓？東山之征，實因管蔡。鄭之橫逆，猶管蔡也。翟之事周，未嘗失禮。以順誅逆，不亦可乎？」襄王曰：「二卿之言是也。」乃使頹叔桃子如翟，諭以伐鄭之事。翟君欣然奉命，假以出獵為名，突入鄭地，攻破櫟城，以兵戍之。遣使同二大夫告捷於周。周襄王曰：「翟有功於朕，朕今中宮新喪，欲以翟為婚姻何如？」頹叔桃子曰：「臣聞翟人之歌曰：『前叔隗，後叔隗，如珠比玉生光輝。』言翟有二女，皆名叔隗，並有殊色。前叔隗乃咎如國之女，已嫁晉侯。後叔隗乃翟君所生，今尚未聘，王可求之。」襄王大喜，復命頹叔桃子往翟求婚。翟人送叔隗至周，襄王欲立為繼后。富辰又諫曰：「王以翟為有功，勞之可也。今以天子之尊，下配夷女。翟恃其功，加以姻親，必有窺伺之患矣。」襄王不聽，遂以叔隗主中宮之政。<break time="100ms" />　　說起那叔隗，雖有韶顏，素無閨德。在本國專好馳馬射箭，翟君每出獵，必自請隨行，日與將士每馳逐原野，全無拘束。今日嫁與周王，居於深宮，如籠中之鳥，檻內之獸，甚不自在。一日，請於襄王曰：「妾幼習射獵，吾父未嘗禁也。今鬱鬱宮中，四肢懈倦，將有痿痺之疾。王何不舉大狩，使妾觀之？」襄王寵愛方新，言無不從。遂命太史擇日，大集車徒，較獵於北邙山。有司張幕於山腰，襄王與隗后坐而觀之。襄王欲悅隗后之意，出令曰：「日中為期，得三十禽者，賞軘車三乘，得二十禽者，賞以䡴車二乘，得十禽者，賞以轈車一乘，不踰十禽者，無賞。」一時王子王孫及大小將士，擊狐伐兔，無不各逞其能，以邀厚賞。打圍良久，太史奏「日已中矣。」襄王傳令撤回，諸將各獻所獲之禽，或一十，或二十，惟有一位貴人，所獻逾三十之外。那貴人生得儀容俊偉，一表人物，乃襄王之庶弟，名曰帶，國人皆稱曰太叔，爵封甘公。因先年奪嫡不遂，又召戎師以伐周，事敗出奔齊國，後來惠后再三在襄王面前辯解求恕，大夫富辰，亦勸襄王兄弟修好，襄王不得已，召而復之。今日在打圍中，施逞精神，拔了個頭籌。襄王大喜，即賜軘車如數。其餘計獲多少，各有賜賚。隗后坐於王側，見甘公帶才貌不凡，射藝出眾，誇獎不迭。問之襄王，知是金枝玉葉，十分心愛。遂言於襄王曰：「天色尚早，妾意欲自打一圍，以健筋骨，幸吾王降旨！」襄王本意欲取悅隗后，怎好不准其奏，即命將士重整圍場。隗后解下繡袍，（原來袍內，預穿就窄袖短衫。）罩上異樣黃金鎖子輕細之甲。腰繫五綵純絲繡帶。用玄色輕綃六尺，周圍抹額，籠蔽鳳笄，以防塵土。腰懸箭箙，手執朱弓。妝束得好不齊整！有詩為證：<break time="100ms" />　　　　花般綽約玉般肌，幻出戎裝態更奇；仕女班中誇武藝，將軍隊裏擅嬌姿。<break time="100ms" />隗后這回裝束，別是一般丰采，喜得襄王微微含笑。左右駕戎輅以待。隗后曰：「車行不如騎迅。妾隨行諸婢，凡翟國來的，俱慣馳馬。請於王前試之。」襄王命多選良馬，鞴勒停當。侍婢陪騎者，約有數人。隗后方欲跨馬，襄王曰：「且慢。」遂問同姓諸卿中：「誰人善騎？保護王后下場。」甘公帶奏曰：「臣當效勞。」這一差，正暗合了隗后之意。侍婢簇擁隗后，做一隊兒騎馬先行。甘公帶隨後跨著名駒趕上，不離左右。隗后要在太叔面前，施逞精神。太叔亦要在隗后面前，誇張手段。未試弓箭，且試跑馬。隗后將馬連鞭幾下，那馬騰空一般去了。太叔亦躍馬而前。轉過山腰，剛剛兩騎馬，討個並頭。隗后將絲韁勒住，誇獎甘公曰：「久慕王子大才，今始見之！」太叔馬上欠身曰：「臣乃學騎耳，不及王后萬分之一！」隗后曰：「太叔明早可到太后宮中問安，妾有話講。」言猶未畢，侍女數騎俱到，隗后以目送情，甘公輕輕點頭，各勒馬而回。恰好山坡下，趕出一群麋鹿來，太叔左射麋，右射鹿，俱中之。隗后亦射中一鹿。眾人喝采一番。隗后復跑馬至於山腰，襄王出幕相迎曰：「王后辛苦！」隗后以所射之鹿，拜獻襄王。太叔亦以一麋一鹿呈獻。襄王大悅。眾將及軍士，又馳射一番，方纔撤圍。御庖將野味，烹調以進，襄王頒賜群臣，歡飲而散。
    </voice>
</speak>
