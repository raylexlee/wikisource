<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　次年，越國大熟，越王問於文種曰：「寡人不償吳粟，則失信﹔若償之，則損越而利吳矣。奈何？」文種對曰：「宜擇精粟，蒸而與之，彼愛吾粟，而用以布種，吾計乃得矣。」越王用其計，以熟穀還吳，如其斗斛之數。吳王嘆曰：「越王真信人也！」又見其穀粗大異常，謂伯嚭曰：「越地肥沃，其種甚嘉，可散與吾民植之。」於是國中皆用越之粟種。不復發生，吳民大飢，夫差猶認以為地土不同，不知粟種之蒸熟也。文種之計亦毒矣！（此周敬王三十六年事也。）越王聞吳國飢困，便欲興兵伐吳。文種諫曰：「時未至也，其忠臣尚在。」越王又問於范蠡，蠡對曰：「時不遠矣！願王益習戰以待之。」越王曰：「攻戰之具，尚未備乎？」蠡對曰：「善戰者，必有精卒，精卒必有兼人之技，大者劍戟，小者弓弩，非得明師教習，不得盡善。臣訪得南林有處女，精於劍戟﹔又有楚人陳音，善於弓矢，王其聘之。」越王分遣二使，持重幣往聘處女及陳音。<break time="100ms" />　　單說處女不知名姓，生於深林之中，長於無人之野，不由師傅，自然工於擊刺。使者至南林，致越王之命，處女即隨使北行。至山陰道中，遇一白鬚老翁，立於車前，問曰：「來者莫非南林處女乎？有何劍術，敢受越王之聘？願請試之！」處女曰：「妾不敢自隱，惟公指教！」老翁即挽林內之竹，如摘腐草，欲以刺處女。竹折，末墮於地，處女即接取竹末，以刺老翁。老翁忽飛上樹，化為白猿，長嘯一聲而去。使者異之。處女見越王，越王賜坐，問以擊刺之道。處女曰：「內實精神，外示安佚，見之如好婦，奪之似猛虎。布形候氣，與神俱往，捷若騰兔，追形還影，縱橫往來，目不及瞬。得吾道者，一人當百，百人當萬。大王不信，願得試之。」越王命勇士百人，攢戟以刺處女。處女連接其戟而投之。越王乃服。使教習軍士，軍士受其教者三千人。歲餘，處女辭歸南林，越王再使人請之，已不在矣。或曰：「天欲興越亡吳，故遣神女下授劍術，以助越也。」<break time="100ms" />　　再說楚人陳音，以殺人避仇於越。蠡見其射必命中，言於越王，聘為射師。王問音曰：「請聞弓弩何所而始？」陳音對曰：「臣聞弩生於弓，弓生於彈，彈生於古之孝子。古者人民朴實，飢食鳥獸，渴飲霧露，死則裹以白茅，投於中野。有孝子不忍見其父母為禽獸所食，故作彈以守之。時為之歌曰：『斷木續竹，飛土逐肉。』至神農皇帝興，弦木為弧，剡木為矢，以立威於四方。有弧父者，生於楚之荊山，生不見父母，自為兒時，習用弓矢，所射無脫。以其道傳於羿，羿傳於逢蒙，逢蒙傳於琴氏。琴氏以為諸侯相伐，弓矢不能制服，乃橫弓著臂，施機設樞，加之以力，其名曰弩。琴氏傳之楚三侯，楚由是世世以桃弓棘矢，備禦鄰國。臣之前人，受其道於楚，五世於茲矣。弩之所向，鳥不及飛，獸不及走。惟王試之！」越王亦遣士三千，使音教習於北郊之外。音授以連弩之法，三矢連續而去，人不能防。三月盡其巧。陳音病死，越王厚葬之，名其山曰陳音山。此是後話。髯仙詩云：<break time="100ms" />　　　　擊劍彎弓總為吳，臥薪嘗膽淚幾枯﹔蘇臺歌舞方如沸，遑問鄰邦事有無。<break time="100ms" />　　子胥聞越王習武之事，乃求見夫差，流涕而言曰：「大王信越之臣順，今越用范蠡，日夜訓練士卒，劍戟弓矢之藝，無不精良。一旦乘吾間而入，吾國禍不支矣。王如不信，何不使人察之？」夫差果使人探聽越國，備知處女陳音之事，回報夫差。夫差謂伯嚭曰：「越已服矣，復治兵欲何為乎？」嚭對曰：「越蒙大王賜地，非兵莫守。夫治兵，乃守國之常事，王何疑焉？」夫差終不釋然，遂有興兵伐越之意。<break time="100ms" />　　話分兩頭。再說齊國陳氏，世得民心，久懷擅國之志。及陳恒嗣位，逆謀愈急，憚高國之黨尚眾，思盡去之。乃奏於簡公曰：「魯鄰國而共吳伐齊，此仇不可忘也。」簡公信其言。恒因薦國書為大將，高無平宗樓副之，大夫公孫夏、公孫揮、閭丘明等皆從。悉車千乘，陳恒親送其師。屯於汶水之上，誓欲滅魯方還。時孔子在魯，刪述《詩》《書》。一日，門人琴牢字子張，自齊至魯，來見其師。孔子問及齊事，知齊兵在境上，大驚曰：「魯乃父母之國，今被兵，不可不救！」因問群弟子：「誰能為某出使於齊，以止伐魯之兵者？」子張子石俱願往，孔子不許。子貢離席而問曰：「賜可以去乎？」孔子曰：「可矣。」子貢即日辭行，至汶上，求見陳恒。恒知子貢乃孔門高弟，此來必有遊說之語，乃預作色以待之。子貢坦然而入，旁若無人。恒迎入相見，坐定，問曰：「先生此來，為魯作說客耶？」子貢曰：「賜之來，為齊非為魯也。夫魯，難伐之國，相國何為伐之？」陳恒曰：「魯何難伐也？」子貢曰：「其城薄以卑，其池狹以淺，其君弱，大臣無能，士不習戰，故曰『難伐』。為相國計，不如伐吳。吳城高而池廣，兵甲精利，又有良將為守，此易攻耳。」恒勃然曰：「子所言難易，顛倒不情，恒所不解。」子貢曰：「請屏左右，為相國解之。」恒乃屏去從人，前席請教。子貢曰：「賜聞『憂在外者攻其弱，憂在內者攻其強。』賜竊窺相國之勢，非能與諸大臣共事者也。今破弱魯以為諸大臣之功，而相國無與焉，諸大臣之勢日盛，而相國危矣！若移師於吳，大臣外困於強敵，而相國專制齊國，豈非計之最便乎？」陳恒色頓解，欣然問曰：「先生之言，徹恒肺腑。然兵已在汶上，若移而向吳，人將疑我，奈何？」子貢曰：「但按兵勿動，賜請南見吳王，使救魯而伐齊，如是而戰吳，不患無詞。」陳恒大悅，乃謂國書曰：「吾聞吳將伐齊，吾兵姑駐此，未可輕動，打探吳人動靜，須先敗吳兵，然後伐魯。」國書領諾，陳恒遂歸齊國。
    </voice>
</speak>
