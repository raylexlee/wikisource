<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　卻說鬥穀於菟之祖曰鬥若敖，娶鄖子之女，生鬥伯比。若敖卒，伯比尚幼，隨母居於鄖國，往來宮中，鄖夫人愛之如子。鄖夫人有女與伯比為表兄妹之親，自小宮中作伴遊耍，長亦不禁，遂成私情。鄖女有孕，鄖夫人方纔知覺，乃禁絕伯比，不許入宮。使其女詐稱有病，屏居一室。及誕期已滿，產下一子，鄖夫人潛使侍人用衣服包裹，將出宮外，棄於夢澤之中。意欲瞞過鄖子，且不欲揚其女之醜名也。伯比羞慚，與其母歸於楚國去訖。其時鄖子適往夢澤田獵，見澤中有猛虎蹲踞，使左右放箭，箭從旁落，一矢不中，其虎全不動撣。鄖子心疑，使人至澤察之。回報：「虎方抱一嬰兒，喂之以乳，見人亦不畏避。」鄖子曰：「是神物，不可驚之。」獵畢而歸，謂夫人曰：「適至夢澤，見一奇事。」夫人問曰：「何事？」鄖子遂將猛虎乳兒之事，述了一遍。夫人曰：「夫君不知，此兒乃妾所棄也！」鄖子駭然曰：「夫人安得此兒而棄之？」夫人曰：「夫君勿罪。此兒實吾女與鬥甥所生。妾恐污吾女之名，故命侍者棄於夢澤。妾聞姜嫄履巨人跡而生子，棄之冰上，飛鳥以翼覆之，姜嫄以為神，收養成人，名之曰棄，官為后稷，遂為周代之祖。此兒既有虎乳之異，必是大貴人也。」鄖子從之，使人收回，命其女撫養。踰年，送其女於楚，與鬥伯比成親。楚人鄉談，呼乳曰「穀」，呼虎曰「於菟」。取乳虎為義，名其子曰穀於菟，表字子文。今云夢縣有於菟鄉，即子文生處也。穀於菟既長，有安民治國之才，經文緯武之略。父伯比，仕楚為大夫。伯比死，穀於菟嗣為大夫。及子元之死，令尹官缺。楚王欲用鬥廉，鬥廉辭曰：「方今與楚為敵者，齊也。齊用管仲甯戚，國富兵強。臣才非管寧之流明矣。王欲改紀楚政，與中原抗衡，非鬥穀於菟不可。」百官齊聲保奏：「必須此人，方稱其職。」楚王准奏，遂拜鬥穀於菟為令尹。楚王曰：「齊用管仲，號為仲父。今穀於菟尊顯於楚，亦當宇之。」乃呼為子文而不名。周惠王之十三年也。子文既為令尹，倡言曰：「國家之禍，皆由君弱臣強所致。凡百官采邑，皆以半納還公家。」子文先於鬥氏行之，諸人不敢不從。又以郢城南極湘潭，北據漢江，形勝之地，自丹陽徙都之，號曰郢都。治兵訓武，進賢任能。以公族屈完為賢，使為大夫，族人鬥章才而有智，使與諸鬥同治軍旅。以其子鬥班為申公。楚國大治。<break time="100ms" />　　齊桓公聞楚王任賢圖治，恐其爭勝中原，欲起諸侯之兵伐楚。問管仲，管仲對曰：「楚稱王南海，地大兵強，周天子不能制。今又任子文為政，四境安堵，非可以兵威得志也。且君新得諸侯，非有存亡興滅之德，深入人心，恐諸侯之兵，不為我用。今當益廣威德，待時而動，方保萬全。」桓公曰：「自我先君報九世之仇，剪滅紀國，奄有其地。鄣為紀附庸，至今未服，寡人欲並滅之，何如？」管仲曰：「鄣雖小國，其先乃太公之支孫，為齊同姓。滅同姓，非義也。君可命王子成父率大軍巡視紀城，示以欲伐之狀。鄣必畏而來降。是無滅親之名，而有得地之實矣。」桓公用其策，鄣君果畏懼求降。桓公曰：「仲父之謀，百不失一！」君臣正計議國事，忽近臣來報：「燕國被山戎用兵侵伐，特遣人求救。」管仲曰：「君欲伐楚，必先定戎。戎患既熄，乃可專事於南方矣。」畢竟桓公如何服戎，且聽下回分解。<break time="100ms" />
    </voice>
</speak>
