琵琶行





Exported from Wikisource on 2021年3月17日





〈元和十年，予左遷九江郡司馬。明年秋，送客湓浦口，聞船中夜彈琵琶者，聽其音錚錚然，有京都聲。問其人，本長安倡女，嘗學琵琶於穆、曹二善才，年長色衰，委身為賈人婦。遂命酒使快彈數曲，曲罷憫黙，自叙少小時歡樂事，今漂淪顦顇，轉徙於江湖間。予出官二年，恬然自安；感斯人言，是夕始覺有遷謫意，因為長句，歌以贈之，凡六百一十六言，命曰《琵琶行》。〉

潯陽江頭夜送客，楓葉荻花秋瑟瑟。

主人下馬客在船，舉酒欲飲無管絃。

醉不成歡慘將別，別時茫茫江浸月。

忽聞水上琵琶聲，主人忘歸客不發。

尋聲闇問彈者誰，琵琶聲停欲語遲。

移船相近邀相見，添酒回燈重開宴。

千呼萬喚始出來，猶抱琵琶半遮面。

轉軸撥絃三兩聲，未成曲調先有情。

絃絃掩抑聲聲思，似訴平生不得志。

低眉信手續續彈，說盡心中無限事。

輕攏慢撚抹復挑，初為霓裳後六么。

大絃嘈嘈如急雨，小絃切切如私語。

嘈嘈切切錯雜彈，大珠小珠落玉盤。

　　間關鶯語花底滑，幽咽泉流水下灘。[註 1]

水泉冷澀絃凝絕，凝絕不通聲暫歇。

別有幽愁闇恨生，此時無聲勝有聲。

銀瓶乍破水漿迸，鐵騎突出刀槍鳴。

曲終收撥當心畫，四絃一聲如裂帛。

東船西舫悄無言，唯見江心秋月白。

沉吟放撥插絃中，整頓衣裳起斂容。

自言本是京城女，家在蝦蟆陵下住。

十三學得琵琶成，名屬教坊第一部。

曲罷曾教善才服，妝成每被秋娘妒。

五陵年少爭纏頭，一曲紅綃不知數。

鈿頭銀篦擊節碎，血色羅裙翻酒污。

今年歡笑復明年，秋月春風等閒度。

弟走從軍阿姨死，暮去朝來顏色故。

門前冷落車馬稀，老大嫁作商人婦。

商人重利輕別離，前月浮梁買茶去。

去來江口守空船，繞船月明江水寒。

夜深忽夢少年事，夢啼妝淚紅闌干。

我聞琵琶已歎息，又聞此語重唧唧。

同是天涯淪落人，相逢何必曾相識。

我從去年辭帝京，謫居臥病潯陽城。

潯陽地僻無音樂，終歲不聞絲竹聲。

住近湓江地低溼，黃蘆苦竹繞宅生。

其間旦暮聞何物，杜鵑啼血猿哀鳴。

春江花朝秋月夜，往往取酒還獨傾。

豈無山歌與村笛，嘔啞嘲哳難為聽。

今夜聞君琵琶語，如聽仙樂耳暫明。

　　莫辭更坐彈一曲，為君翻作《琵琶行》。

感我此言良久立，卻坐促絃絃轉急。

淒淒不似向前聲，滿座重聞皆掩泣。

座中泣下誰最多？江州司馬青衫濕。





本唐朝作品在全世界都属于公有领域，因为作者逝世已经遠遠超过100年。

注释



↑ 此句結尾有數種版本：①作“水下灘”——明萬曆三十四年馬元調刊本《白氏長慶集》，清康熙四十三年汪立名一隅草堂刊本《白香山詩集》，清康熙四十六年揚州詩局刊本《全唐詩》，明隆慶刊本《文苑英華》；②作“冰下難”——汪立名一隅草堂刊本《白香山詩集》，揚州詩局刊本《全唐詩》在“水”下注“一作‘冰’”、在“灘”下注“一作‘難’”；北京圖書館藏失名臨何焯校一隅草堂刊本《白香山詩集》；③作“冰下灘”——明隆慶刊本《文苑英華》在“水”下注“一作‘冰’”，《四部叢刊》影印日本那波道圓翻宋本《白氏長慶集》；④作“水下難”——文學古籍刊行社影印宋紹興本《白氏文集》，清盧文弨《群書拾補》校《白氏文集》。





About this digital edition


This e-book comes from the online library Wikisource[1]. This multilingual digital library, built by volunteers, is committed to developing a free accessible collection of publications of every kind: novels, poems, magazines, letters...

We distribute our books for free, starting from works not copyrighted or published under a free license. You are free to use our e-books for any purpose (including commercial exploitation), under the terms of the Creative Commons Attribution-ShareAlike 3.0 Unported[2] license or, at your choice, those of the GNU FDL[3].

Wikisource is constantly looking for new members. During the realization of this book, it's possible that we made some errors. You can report them at this page[4].

The following users contributed to this book:

Liouxiao

沈澤

Roylin1003

Zhxy 519

Kloisiie

Horizon Sunset

Aminor1

Sis Echon

ThirstyPanda

淺藍雪

Scorpiuswu

H2NCH2COOH

Shi Mengx

Jerrycomputer

Vinhtantran

誦

Meidosensei

Broccoli

Shibo77

Terencefish

Ruan

Matiia

ParadiseWiki~zhwikisource

Wing

Kwlam259

Fince10086

R96340

Wzyboy

Coronantivirus

Shizhao

沈澄心

Athrun200

Sunfo

Xiang05

Docomosong

Davisan

Sayonzei

Tsaikaii

Loss0

唐漢





* * *



↑ https://wikisource.org

↑ https://www.creativecommons.org/licenses/by-sa/3.0

↑ https://www.gnu.org/copyleft/fdl.html

↑ https://wikisource.org/wiki/Wikisource:Scriptorium





