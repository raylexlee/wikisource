<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />舊俗正月望夜迎廁神，謂之紫姑。亦不必正月，常時皆可召。余少時見小兒輩等閑則召之，以為嬉笑。親戚間曾有召之而不肯去者，兩見有此，自後遂不敢召。景祐中，太常博士王綸家因迎紫姑，有神降其閨女，自稱上帝後宮諸女，能文章，頗清麗，今謂之《女仙集》，行於世。其書有數體，甚有筆力，然皆非世間篆隸。其名有藻牋篆、茁金篆十餘名。綸與先君有舊，余與其子弟遊，親見其筆跡。其家亦時見其形，但自腰以上見之，乃好女子；其下常為雲氣所擁。善鼓箏，音調淒婉，聽者忘倦。嘗謂其女曰：「能乘雲與我遊乎？」女子許之。乃自其庭中湧白雲如蒸，女子踐之，雲不能載。神曰：「汝履下有穢土，可去履而登。」女子乃韈而登，如履繒絮，冉冉至屋復下。曰：「汝未可往，更期異日。」後女子嫁，其神乃不至，其家了無禍福。為之記傳者甚詳。此余目見者，粗誌於此。近歲迎紫姑者極多，大率多能文章歌詩，有極工者。余屢見之，多自稱蓬萊謫仙。醫卜無所不能，棋與國手為敵。然其靈異顯著，無如王綸家者。<break time="100ms" />世有奇疾者。呂縉叔以知制誥知潁州。忽得疾，但縮小，臨終公如小兒。古人不曾有此疾，終無人識。有松滋令姜愚，無他疾，忽不識字。數年方稍稍復舊。又有一人家妾，視直物皆曲，弓弦界尺之類，視之皆如鉤，醫僧奉真親見之。江南逆旅中一老婦，啖物不知飽。徐德占過逆旅，老婦愬以饑，其子恥之，對德占以蒸餅啖之，盡一竹簣，約百餅，猶稱饑不已；日飯一石米，隨即痢之，饑復如故。京兆醴泉主簿蔡繩，余友人也，亦得饑疾，每饑立須啖物，稍遲則頓仆悶絕。懷中常置餅餌，雖對貴官，遇饑亦便龁啖。繩有美行，博學有文，為時聞人，終以此不幸。無人識其疾，每為之哀傷。<break time="100ms" />嘉祐中，揚州有一珠，甚大，天晦多見。初出於天長縣陂澤中，後轉入甓社湖，又後乃在新開湖中，凡十餘處，居民行人常常見之。余友人書齋在湖上，一夜忽見其珠，甚近。初微開其房，光自吻中出。如橫一金線。俄頃忽張殼，其大如半席，殼中白光如銀，珠大如拳，爛然不可正視。十餘里間林木皆有影，如初日所照；遠處但見天赤如野火；倏然遠去，其行如飛；浮於波中，杳杳如日。古有明月之珠，此珠色不類月，熒熒有芒焰，殆類日光。崔伯易嘗為《明珠賦》。伯易，高郵人，蓋常見之。近歲不復出，不知所往。樊良鎮正當珠往來處，行人至此，往往維船數宵以待現，名其亭為「玩珠」。<break time="100ms" />登州巨嵎山，下臨大海。其山有時震動，山之大石皆頹入海中。如此已五十餘年，土人皆以為常，莫知何謂。<break time="100ms" />士人宋述家有一珠，大如雞卵，微紺色，瑩徹如水。手持之映空而觀，則末底一點凝翠，其上色漸淺；若回轉，則翠處常在下，不知何物，或謂之「滴翠珠」。佛書：「西域有『琉璃珠』，投之水中，雖深皆可見，如人仰望虛空月形。」疑此近之。<break time="100ms" />登州海中，時有雲氣，如宮室、臺觀、城堞、人物、車馬、冠蓋，歷歷可見，謂之「海市」。或日「蛟蜃之氣所為」，疑不然也。歐陽文忠曾出使河朔，過高唐縣，驛舍中夜有鬼神自空中過，車馬人畜之聲一一可辯，其說甚詳，此不具紀。問本處父老，云：「二十年前嘗晝過縣，亦歷歷見人物。」土人亦謂之「海市，」與登州所見大略相類也。<break time="100ms" />近歲延州永寧關大河岸崩，入地數十尺，土下得竹筍一林，凡數百莖，根榦相連，悉化為石。適有中人過，亦取數莖去，雲欲進呈。延郡素無竹，此入在數十尺土下，不知其何代物。無乃曠古以前，地卑氣濕而宜竹耶？婺州金華山有松石，又如核桃、蘆根、蛇蟹之類，皆有成石者；然皆其地本有之物，不足深怪。此深地中所無，又非本土所有之物，特可異耳。<break time="100ms" />治平中，澤州人家穿井，土中見一物，蜿蜿如龍蛇。大畏之，不敢角，久之，見其不動，試摸之，乃石也。村民無知，遂碎之，時程伯純為晉城令，求得一段，鱗甲皆如生物。蓋蛇蜃所化，如石蟹之類。<break time="100ms" />隨州醫蔡士寧常寶一息石，云：「數十年前得於一道人。」其色紫光，如辰州丹砂；極光瑩，如映人；搜和藥劑；有纏紐之紋；重如金錫。其上有兩三竅，以細篾剔之，出赤屑如丹妙。病心狂熱者，服麻子許即定。其斤兩歲息。士寧不能名，忽以歸余。或云「昔人所練丹藥也。」形色既異，又能滋息，必非凡物，當求識者辯之。<break time="100ms" />隨州大洪山作人李遙，殺人亡命。逾年，至秭歸，因出市，見鬻柱杖者，等閑以數十錢買之。是時秭歸適又有邑民為人所殺，求賊甚急。民之子見遙所操杖，識之，曰：「此吾父杖也。」遂以告官司。執遙驗之，果邑民之杖也，榜掠備至。遙實買杖，而鬻仗者已不見，卒未有以自明。有司詰其行止來歷，勢不可隱，乃通隨州，而大洪殺人之罪遂敗。卒不知鬻杖者何人。市人千萬，而遙適值之，因緣及其隱匿，此亦事之可怪者。<break time="100ms" />至和中，交趾獻麟，如牛而大，通身皆大麟，首有一角。考之記傳，與麟不類，當時有謂之山犀者。然犀不言有麟，莫知其的。回詔欲謂之麟，則慮夷獠見欺；不謂之麟，則未有以質之；止謂之「異獸」，最為慎重有體。今以余觀之，殆天祿也。按《漢書》：「靈帝中平三年，鑄天祿、蝦䗫於平門外。」注云：「天祿，獸名。今鄧州南陽縣北《宗資碑》旁兩獸，鐫其膊，一曰天祿，一曰辟邪。」元豐中，余過鄧境，聞此石獸尚在，使人墨其所刻天祿、辟邪字觀之，似緣似隸。其獸有角鬣，大鱗如手掌。南豐曾阜為南陽令，題宗資碑陰云：「二獸膜之所刻獨在，制作精巧，高七八尺，尾鬣皆鱗甲，莫知何象而名此也。」今詳其形，甚類交趾所獻異獸，知其必天祿也。
    </voice>
</speak>
