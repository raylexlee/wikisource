<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />溫州雁蕩山，天下奇秀，然自古圖牒，未嘗有言者。祥符中，因造玉清宮，伐山取材，方有人見之，此時尚未有名。按西域書，阿羅漢諾矩羅居震旦東南大海際雁蕩山芙蓉峰龍湫。唐僧貫休為《諾矩羅贊》，有「雁蕩經行雲漠漠，龍湫宴坐雨濛濛」之句。此山南有芙蓉峰，峰下芙蓉驛，前瞰大海，然未知雁蕩、龍湫所在。後因伐木，始見此山。山頂有大池。相傳以為雁蕩。下有二潭水，以為龍湫。又以經行峽、宴坐峰，皆後人以貫休詩名之也。謝靈運為永嘉守，凡永嘉山水，遊歷殆遍，獨不言此山，蓋當時未有雁蕩之名。余觀雁蕩諸峰，皆峭拔崯怪，上聳千尺，窮崖巨谷，不類他山。皆包在諸谷中，自嶺外望之，都無所見；至谷中，則森然千霄。原其理，當是為谷中大水沖激，沙土盡去，唯巨石巋然挺立耳。如大小龍湫、水簾、初月谷之類，皆是水鑿（音漕，去聲）。之穴，自下望之，則高巖峭壁；從上觀之，適與地平，以至諸峰之頂，亦低於山頂之地面。世間溝壑中水鑿之處，皆有植土龕巖，亦此類耳。今成臯、峽西大澗中，立土動及百尺，迥然聳立，亦雁蕩具體而微者，但此土彼石耳。既非挺出地上，則為深谷林莽所蔽，故古人未見，靈運所不至，理不足怪也。<break time="100ms" />內諸司舍屋，唯秘閣最宏壯。閣下穹隆高敞，相傳謂之「木天」。<break time="100ms" />嘉祐中，蘇州崑山縣海上，有一船桅折，風飄抵岸。船中有三十余人，衣冠如唐人，系紅鞓角帶，短皂布衫。見人皆慟哭，語方不可曉。試令書字，字亦不可讀。行則相綴如雁行。久之，自出一書示人，乃唐天祐中告授屯羅島首領陪戎副尉制；又有一書，乃是上高麗表，亦稱屯羅島，皆用漢字。蓋東夷之臣屬高麗者。船中有諸榖，唯麻子大如蓮的，蘇人種之，初歳亦如蓮的，次年漸小。數年後只如中國麻子。時贊善大夫韓正彥知崑山縣事，召其人，犒以酒食。食罷，以手捧首而𩥇。意若歡感。正彥使人為其治桅，桅舊植船木上，不可動，工人為之造轉軸，教其起倒之法。其人又喜，復捧首而𩥇。<break time="100ms" />熙寧中，珠輦國使人入貢，乞依本國俗撒殿，詔從之。使人以金盤貯珠，跪捧於殿檻之間，以金蓮花酌珠，向御座撒之，謂之「撒殿」，乃其國至敬之禮也。朝退，有司掃徹得珠十余兩，分賜是日侍殿閣門使副內臣。<break time="100ms" />方家以磁石磨針鋒，則能指南，然常微偏東，不全南也，水浮多蕩搖。指爪及碗唇上皆可為之，運轉尤速，但堅滑易墜，不若縷懸為最善。其法取新纊中獨繭縷，以芥子許蠟，綴於針腰，無風處懸之，則針常指南。其中有磨而指北者。余家指南、北者皆有之。磁石之指南，猶柏之指西，莫可原其理。<break time="100ms" />歳首畫鍾馗於門，不右起自何時。皇祐中，金陵發一冢，有石誌，乃宋宗愨母鄭夫人。宗愨有妹名鍾道，則知鍾馗之設亦遠。<break time="100ms" />信州杉溪驛舍中，有婦人題壁數百言。自敘世家本士族，父母以嫁三班奉職鹿生之子；鹿忘其名。娩娠方三日，鹿生利月俸。逼令上道，遂死於杉溪。將死，乃書此壁，具逼迫苦楚之狀，恨父母遠，無地赴訴。言極哀切，頗有詞藻，讀者無不感傷。既死，稿葬之驛後山下。行人過此，多為之憤激，為詩以吊之者百余篇。人集之，謂之《鹿奴詩》，其間甚有佳句。鹿生，夏文莊家奴，人惡其貪忍，故斥為「鹿奴」。<break time="100ms" />士人以氏族相高，雖從古有人，然未嘗著盛。自魏氏銓總人物，以氏族相高，亦未專任門地。唯四夷則全以氏族為貴賤。如天竺以剎利、婆羅門二姓為貴種：自余皆為庶姓，如毗舍、首陀是也。其下又有貧四姓，如工、巧、純、陀是也。其他諸國亦如是。國主大臣，各有種姓，茍非貴種，國人莫肯歸之；庶性雖有勞能，亦自甘居大姓之下。至今如此。自後魏據中原，此俗遂盛行於中國，故有八氏、十姓、三十六族、九十二姓。凡三世公者曰「膏梁」，有令仆者曰「華腴」。尚書、領、護而上者為「甲姓」，九卿、方伯者為「乙姓」，散騎常侍、太中大夫者為：「丙姓」，吏部正員郎為「丁姓」。得入者謂之「四姓」。其後遷易紛爭，莫能堅定，遂取前世仕籍，定以博陵崔、范陽盧、隴西李、滎陽鄭為甲族。唐高宗時又增太原王、清河崔、趙郡李，通謂「七姓」。然地勢相傾，互相排抵，各自著書，盈編連簡，殆數十家，至於朝廷為之置官譔定。而流習所徇，扇以成俗，雖國勢不能排奪。大率高下五等，通有百家，皆謂之士族，此外悉為庶姓，婚宦皆不敢與百家齒，陜西李氏乃皇族，亦自列在第三，其重族望如此。一等之內，又如崗頭盧、澤底李、土門崔、靖恭楊之類，自為鼎族。其俗至唐末方漸衰息。<break time="100ms" />茶牙，古人謂之雀舌、麥顆，言其至嫩也。今茶之美者，其質素良，而所植之木又美，則新牙一發，便長寸余，其細如針。唯牙長為上品，以其質榦、土力皆有余故也。如雀舌、麥顆者，極下材耳，乃北人不識，誤為品題。余山居有《茶論》，《嘗茶》詩云：「誰把嫩香名雀舌？定知北客示曾嘗。不知靈草天然異，一夜風吹一寸長。」<break time="100ms" />閩中荔枝，核有小如丁香者，多肉而甘。土人亦能為之，取荔枝木去其宗根，仍火燔令焦，復種之，以大石抵其根，但令傍根得生，其核乃小，種之不復牙。正如六畜去勢，則多肉而不復有子耳。<break time="100ms" />元豐中，慶州界生子方蟲，方為秋田之害。忽有一蟲生，如土中狗蠍，其喙有鉗，千萬蔽地。遇子方蟲，則以鉗搏之，悉為兩段。旬日，子方皆盡。歳以大穰。其是舊曾有之，土人謂之傍不肯。<break time="100ms" />養鷹鸇者，其類相語，謂之㕲〈以麥反。〉漱。三館書有《㕲漱》三卷，皆養鷹鸇法度，及醫療之術。
    </voice>
</speak>
