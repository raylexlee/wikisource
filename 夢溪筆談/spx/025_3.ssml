<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />處士劉易，隱居王屋山。嘗於齋中見一大蜂，罥於蛛網，蛛搏之，為蜂所螫墜地。俄頃，蛛鼓腹欲烈，徐行入草。蛛嚙芋梗微破，以瘡就嚙處磨之，良久腹漸消，輕躁如故。自後人有為蜂螫者，挼芋梗傅之則愈。<break time="100ms" />宋明帝好食蜜漬鱁鮧，一食數升。鱁鮧乃今之烏賊腸也，如何以蜜漬食之？大業中，吳郡貢蜜蟹二千頭、蜜擁劍四甕。又何胤嗜糖蟹。大底南人嗜鹹，北人嗜甘。魚蟹加糖蜜，蓋便於北俗也。如今之北方人，喜用麻油煎物，不問何物，皆用油煎。慶曆中，群學士會於玉堂，使人置得生蛤蜊一簣，令饔人烹之。久且不至，客訝之，使人檢視，則曰：「煎之已焦黑，而尚未爛。」坐客莫不大笑。余嘗過親家設饌，有油煎法魚，鱗鬣虬然，無下筋處。主人則捧而橫嚙，終不能咀嚼而罷。<break time="100ms" />漳州界有一水，號烏腳溪，涉者足皆如黑。數十里間，水皆不可飲，飲則病瘴，行人皆載水自隨。梅龍圖公儀宦州縣時，沿牒至漳州；素多病，預憂瘴癘為害，至烏腳溪，使數人肩荷之，以物蒙身，恐為毒水所沾。兢惕過甚，瞧盱矍鑠，忽墜水中，至於沒頂。乃出之，舉體黑如昆侖，自謂必死。然自此宿病盡除，頓覺康健，無復昔之羸瘵。又不知何也？<break time="100ms" />北嶽恒山，今謂之大茂山者是也。半屬契丹，以大茂山分脊為界。嶽祠舊在山下，石晉之後，稍遷近里。今其地謂之神棚，今祠乃在曲陽。祠北有望嶽亭，新晴氣清，則望見大茂。祠中多唐人故碑，殿前一亭，中有李克用題名云：「太原河東節度使李克用，親領步騎五十萬，問罪幽陵，回師自飛狐路即歸雁門。」今飛狐路在茂之西，自銀治寨北出倒馬關，度虜界，卻自石門子、令水鋪入瓶形、梅回兩寨之間，至代州。今此路已不通，唯北寨西出承天閣路，可至河東，然路極峭狹。太平興國中，車駕自太原移幸垣山，乃由土門路。至今有行宮。<break time="100ms" />鎮陽池苑之盛，冠於諸鎮，乃王鎔時海子園也。鎔嘗館李正威於此。亭館尚是舊物，皆甚壯麗。鎮人喜大言，矜大其池，謂之「潭園」，蓋不知昔嘗謂之「海子」矣。中山人常好與鎮人相雌雄，中山城北園中亦有大池，遂謂之海子，以壓鎮之潭園。余熙寧中奉使鎮定，時薛師政為定帥，乃與之同議，展海子直抵西城中山王冢，悉為稻田。引新河水注之，清波瀰漫數里，頗類江鄉矣。<break time="100ms" />
    </voice>
</speak>
