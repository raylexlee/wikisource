<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />兩浙田稅，畝三斗。錢氏國除，朝廷遣王方贄均兩浙雜稅，方贄悉令畝出一斗。使還，責擅減稅額，方贄以謂：「畝稅一斗者，天下之通法。兩浙既已為王民，豈當復循偽國之法？」上從其就，至今畝稅一斗者，自方贄始。唯江南、福建猶循舊額，蓋當時無人論列，遂為永式。方贄尋除右司諫，終於京東轉運使。有五子：臯、準、覃、鞏、罕。準之子珪，為宰相；其他亦多顯者。豈惠民之報歟？<break time="100ms" />孫之翰，人嘗與一硯，直三十千。孫曰：「硯有何異，而如此之價也？」客曰：「硯以石潤為貴，此石呵之則水流。」孫曰：「一日呵得一擔水，才直三錢，買此何用？」竟不受。<break time="100ms" />王荊公病喘，藥用紫團山人參，不可得。時薛師政自河東還，適有之，贈公數兩，不受。人有勸公曰：「公之疾非此藥不可治，疾可憂，藥不足辭。」公曰：「平生無紫團參，亦活到今日。」竟不受。公面黧黑，門人憂之，以問醫。醫曰：「此垢汗，非疾也。」進澡豆令公颒面。公曰：「天生黑於予，澡豆其如予何！」<break time="100ms" />王子野生平不茹葷腥，居之甚安。<break time="100ms" />趙閱道為成都轉運使，出行部內。唯攜一琴一龜，坐則看龜鼓琴。嘗過青城山，遇雪，舍於逆旅。逆旅之人不知其使者也，或慢狎之。公頹然鼓琴不問。<break time="100ms" />淮南孔旻，隱居篤行，終身不仕，美節甚高。嘗有竊其園中竹，旻湣其涉水冰寒，為架一小橋渡之。推此則其愛人可知。然余聞之，莊子妻死，鼓盆而歌。妻死而不輟鼓可也，為其死而鼓之，則不若不鼓之愈也。猶邴原耕而得金，擲之墻外，不若管寧不視之愈也。<break time="100ms" />狄青為樞密使，有狄梁公之後，持梁公畫像及告身十餘通，詣青獻之，以謂青之遠祖。青謝之曰：「一時遭際，安敢自比梁公？」厚有所贈而還之。比之郭崇韜哭子儀之墓，青所得多矣。<break time="100ms" />郭進有材略，累有戰功。嘗刺邢州，今邢州城乃進所築，其厚六丈，至今堅完；鎧仗精巧，以至封貯亦有法度。進於城北治第，既成，聚族人賓客落之，下至土木之工皆與。乃設諸工之席於東廡，群子之席於西廡。人或曰：「諸子安可與工徒齒？」進指諸工曰：「此造宅者。」指諸子曰：「此賣宅者，固宜坐造宅者下也。」進死，未幾果為他人所有。今資政殿學土陳彥升宅，乃進舊第東南一隅也。<break time="100ms" />有一武人，忘其名，誌樂閑放，而家甚貧。忽吟一詩曰：「人生本無累，何必買山錢？」遂投檄去，至今致仕，尚康寧。<break time="100ms" />真宗皇帝時，向文簡拜右僕射，麻下日，李昌武為翰林學士，當對。上謂之曰：「朕自即位以來，未嘗除僕射，今日以命敏中，此殊命也，敏中應甚喜。」對曰：「臣今自早候對，亦未知宣麻，不知敏中何如？」上曰：「敏中門下，今日賀客必多。卿往觀之，明日卻對來，勿言朕意也。」昌武候丞相歸，乃往見。丞相謝客，門闌，俏然已無一人。昌武與向親，徑入見之。徐賀曰：「今日聞降麻，士大夫莫不歡慰，朝野相慶。」公但唯唯。又曰：「自上即位，未嘗除端揆。此非常之命，自非勛德隆重，眷倚殊越，何以至此？」公復唯唯，終未測其意，又歷陳前世為僕射者勛勞德業之盛，禮命之重，公亦唯唯，卒無一言。既退，復使人至庖廚中，問「今日有無親戚賓客、飲食宴會？」亦寂無一人，明日再對，上問：「昨日見敏中否？」對曰：「見之。」「敏中之意何如？」乃具以所見對。上笑曰：「向敏中大耐官職。」〈向文簡拜僕射年月，未曾考於國史，熙寧中，因見中書題名記：天禧元年八月，敏中加右僕射。然密院題名記：天禧元年二月，王欽若加僕射。〉<break time="100ms" />晏元獻公為童子時，張文節薦之於朝廷，召至闕下。適值御試進士，便令公就試。公一見試題，曰：「臣十日前已作此賦，有賦草尚在，乞別命題。」上極愛其不隱。及為館職時，天下無事，許臣寮擇勝燕飲。當時侍從文館士大夫為燕集，以至市樓酒肆，往往皆供帳為遊息之地。公是時貧甚，不能出，獨家居，與昆弟講習。一日選東宮官，忽自中批除晏殊。執政莫諭所因，次日進覆，上諭之曰：「近聞館閣臣寮，無不嬉遊燕賞，彌日繼夕。唯殊杜門，與兄弟讀書。如此謹厚，正可為東宮官。」公既受命，得對，上面諭除授之意，公語言質野，則曰：「臣非不樂燕遊者，直以貧，無可為之。臣若有錢，亦須往，但無錢不能出耳。」上益嘉其誠實，知事君體，眷注日深。仁宗朝，卒至大用。
    </voice>
</speak>
