<speak version="1.0" xmlns="http://www.w3.org/2001/10/synthesis" xml:lang="zh-HK">
    <voice name="zh-HK-HiuGaaiNeural">
        卷九　人事一
    </voice>
    <voice name="zh-HK-WanLungNeural">
        <break time="100ms" /><break time="100ms" />景德中，河北用兵，車駕欲幸澶淵，中外之論不一，獨寇忠湣贊成上意。乘輿方渡河，虜騎充斥，至於城下，人情恟恟。上使人微覘準所為，而準方酣寢於中書，鼻息如雷。人以其一時鎮物，比之謝安。<break time="100ms" />武昌張諤，好學能議論，常自約：仕至縣令則致仕而歸，後登進士第，除中允。諤於所居營一舍，榜為中允亭，以誌素約也。後諤稍稍進用，數年間為集賢校理，直舍人院。檢正中書五房公事，判司農寺。皆要官，權任漸重。無何，坐事奪數官，歸武昌。未幾捐館，遂終於太子中允。豈非前定？<break time="100ms" />許懷德為殿帥。嘗有一舉人，因懷德乳姥求為門客，懷德許之。舉子曳襴拜於庭下，懷德據座受之。人謂懷德武人，不知事體，密謂之曰：「舉人無沒階之禮，宜少降接也。」懷德應之曰：「我得打乳姥關節秀才，只消如此待之！」<break time="100ms" />夏文莊性豪侈，稟賦異於人：才睡，即身冷而僵，一如逝者；既覺，須令人溫之，良久方能動。人有見其陸行，兩車相連，載一物巍然，問之，乃綿賬也，以數千兩綿為之。常服仙茅、鐘乳、硫黃，莫知紀極。晨朝每食鍾乳粥。有小吏竊食之，遂發疽，幾不可救。<break time="100ms" />鄭毅夫自負時名，國子監以第五人選，意甚不平。謝主司啟詞，有「李廣事業，自謂無雙；杜牧文章，止得第五」之句。又云：「騏驥已老，甘弩馬以先之；巨鼇不靈，因頑石之在上。」主司深銜之。他日廷策，主司復為考官，必欲黜落，以報其不遜。有試業似獬者，枉遭斥逐；既而發考卷，則獬乃第一人及第。又嘉祐中，士人劉幾，累為國學第一人。驟為怪嶮之語，學者翕然效之，遂成風俗。歐陽公深惡之。會公主文，決意痛懲，凡為新文者一切棄黜。時體為之一變，歐陽之功也，有一舉人論曰：「天地軌，萬物茁，聖人發。」公曰：「此必劉幾也。」戲續之曰：「秀才刺，試官刷。」乃以大朱筆橫抹之，自首至尾，謂之「紅勒帛」，判大紕繆字榜之。即而果幾也。復數年，公為御試考官，而幾在庭。公曰：「除惡務本，今必痛斥輕薄子，以除文章之害。」有一士人論曰：「主上收精藏明於冕旒之下。」公曰：「吾已得劉幾矣。」既黜，乃吳人蕭稷也，是時試《堯舜性仁賦》，有曰：「故得靜而延年，獨高五帝之壽；動而有勇，形為四罪之誅。」公大稱賞，擢為第一人，及唱名，乃劉煇。人有識之者曰：「此劉幾也，易名矣。」公愕然久之。因欲成就其名，小賦有「內積安行之德，蓋稟於天」，公以謂「積」近於學，改為「蘊」，人莫不以公為知言。<break time="100ms" />古人謂貴人多知人，以其閱人物多也。張鄧公為殿中丞，一見王城東，遂厚遇之，語必移時，王公素所厚唯楊大年，公有一茶囊，唯大年至，則取茶囊具茶，他客莫與也。公之子弟，但聞「取茶囊」，則知大年至。一日公命「取茶囊」，群子弟皆出窺大年；及至，乃鄧公。他日，以復取茶囊，又往窺之，亦鄧公也。子弟乃問公：「張殿中者何人，公待之如此？」公曰：「張有貴人法，不十年當據吾座。」後果如其言。又文潞公為太常博士，通判兗州，回謁呂許公。公一見器之，問潞公：「太博曾在東魯，必當別墨。」令取一丸墨瀕階磨之，揖潞公就觀：「此墨何如？」乃是欲從後相其背。既而密語潞公曰：「異日必大貴達。」即日擢為監察御史，不十年入相，潞公自慶曆八年登相，至七十九歲，以太師致仕，凡帶平章事三十七年，未嘗改易。名位隆重，福壽康寧，近世未有其比。<break time="100ms" />王延政據建州，令大將章某守建州城，嘗遣部將剌事於軍前，後期當斬；惜其材，未有以處，歸語其妻。其妻連氏，有賢智，私使人謂部將曰：「汝法當死，急逃乃免。」與之銀數十兩，曰：「徑行，無顧家也。」部將得以潛去，投江南李主，以隸查文徽麾下。文徽攻延政，部將適主是役。城將陷，先喻城中：「能全連氏一門者，有重賞。」連氏使人謂之曰：「建民無罪，將軍幸赦之。妾夫婦罪當死，不敢圖生。若將不釋建民願先百姓死，誓不獨生也。」詞氣感槩，發於至誠。不得已為之，戢兵而入，一城獲全。至今連氏為建安大族，官至卿相者相踵，皆連氏之後也。又李景使大將胡則守江州，江南國下，曹翰以兵圍之三年，城堅不可破。一日，則怒一饔人鲙魚不精，欲殺之。其妻遽止之曰：「士卒守城累年矣。暴骨滿地，奈何以一食殺士卒耶？」則乃舍之。此卒夜縋城，走投曹翰，具言城中虛實。先是，城西南依嶮，素同不設備。卒乃引王師自西南攻之。是夜城陷，胡則一門無遺類。二人者，其為德一也，何其報效之不同？<break time="100ms" />王文正太尉局量寬厚，未嘗見其怒。飲食有不精潔者，但不食而已。家人欲試其量，以少埃墨投羹中，公唯啖飯而已。問其何以不食羹？曰：「我偶不喜肉。」一日又墨其飯，公視之曰：「吾今日不喜飯，可具粥。」其子弟愬於公曰：「庖肉為饔人所私，食肉不飽，乞治之。」公曰：「汝輩人料肉幾何？」曰：「一斤，今但得半斤食，其半為饔人所廋。」公曰：「盡一斤可得飽乎？」曰：「盡一斤固當飽。」曰：「此後人料一斤半可也。」其不發人過皆類此。嘗宅門壞，主者徹屋新之。暫於廊廡下啟一門以出入。公至側門，門低，據鞍俯伏而過，都不問。門畢，復行正門，亦不問。有控馬卒，歲滿辭公，公問：「汝控馬幾時？」曰：「五年矣。」公曰：「吾不省有汝。」既去，復呼回曰：「汝乃某人乎？」於是厚贈之。乃是逐日控馬，但見背，未嘗視其面；因去見其背，方省也。
    </voice>
</speak>
