<speak version="1.0" xmlns="http://www.w3.org/2001/10/synthesis" xml:lang="zh-HK">
    <voice name="zh-HK-HiuGaaiNeural">
        卷七　象數一
    </voice>
    <voice name="zh-HK-WanLungNeural">
        <break time="100ms" />開元《大衍曆法》最為精密，歷代用其朔法。至熙寧中考之，曆已後天五十餘刻，而前世曆官皆不能知。《奉元曆》乃移其閏朔。熙寧十年，天正元用午時。新曆改用子時；閏十二月改為閏正月。四夷朝貢者用舊曆，比來款塞，衆論謂氣至無顯驗可據。因此以搖新曆。事下有司考定。凡立冬晷景，與立春之景相若者也。今二景短長不同，則知天正之氣偏也。移五十餘刻，立冬、立春之景方停。以此為驗，論者乃屈。元會使人亦至，曆法遂定。<break time="100ms" />六壬天十二辰：亥日徵明。為正月將；戌日天魁，為二月將。古人謂之合神，又謂之太陽過宮。合神者，正月建寅合在亥，二月建卯合在戌之類。太陽過宮者，正月日躔娵訾，二月日躔降婁之類。二說一也，此以《顓帝曆》言之也。今則分為二說者，蓋日度隨黃道歲差。今太陽至雨水後方躔諏訾，春分後方躔降婁。若用合神，則須自立春日便用亥將，驚蟄便用戌將。今若用太陽，則不應合神；用合神，則不應太陽，以理推之，發課皆用月將加正時如此則須當從太陽過宮。若不有太陽躔次，則當日當時日月、五星、支、二十八宿，皆不應天行。以此決知須用太陽也。然尚未是盡理，若盡理言之，并月建亦須移易。緣目今斗杓昏刻已不當月建，須當隨黃道歲差。今則雨水後一日方合建寅。春分後四日方合建卯，谷雨後五日合建辰，如此始與太陽相符，復會為一說，然須大改曆法，事事釐正。如東方蒼龍七宿，當起於亢，終於斗；南方朱鳥七宿，起於牛，終於奎；西方白虎七宿，起於婁，終於輿鬼；北方玄武七宿，起於東井，終於角。如此曆法始正，不止六壬而已。<break time="100ms" />六壬天十二辰之名，古人釋其義曰：「正月陽氣始建，呼召萬物，故曰徵明。二月物生根魁，故曰天魁。三月公葉從根而生。故曰從魁。四月陽極無所傳，故曰傳送。五月草木茂盛，逾於初生，故曰勝先。六月萬物小盛，故曰小吉。七月百穀成實，自能任持，故曰太一。八月枝條堅剛，故曰天罡。九月木可為枝榦，故曰太沖。十月萬物登成，可以會計，故曰功曹。十一月月建在子，君復其位，故曰大吉。十二月為酒醴，以報百神，故曰神后。」此說極無稽。據義理，余按：徵明者，正月三陽始兆於地上，見龍在田，天下文明，故日徵明。天魁者，斗魁第一星也，斗魁第一星抵於戌，故曰天魁。從魁者，斗魁第二星也，斗魁第二星抵於酉，故曰從魁。斗杓一星建方，斗魁二星建方，一星抵戌，一星抵酉。傳送者，四月陽極將退，一陰欲生，故傳陰而送陽也。小吉，夏至之氣，大往小來，小人道長，小人之吉也，故為婚姻酒食之事。勝先者，王者向明而治，萬物相見乎此，莫勝莫先焉。太一者，太微垣所在，太一所居也。天罡者，斗剛之所建也。斗杓謂之剛，蒼龍第一星亦謂之剛，與斗剛相直。太沖者，日月五星所出之門戶，天之沖也。功曹者，十月歲功成而會計也。大吉者，冬至之氣，小往大來，君子道長，大人之吉也，故主文武大臣之事。十二月子位，並方之中，上帝所居也。神后，帝君之稱也。天十二辰也，故皆以天事名之。<break time="100ms" />六壬有十二神將，以義求之，止合有十一神將。貴人為之主；其前有五將，謂螣蛇、朱雀、六合、勾陳、青龍也，此木火之神在方左者；方左謂寅、卯、辰、巳、午。其後有五將，謂天后、太陰、玄武、太常、白虎也，此金水之神在方右者，方右謂未、申酉亥、子。唯貴人對相無物，如日之在天，月對則虧，五星對則逆行避之，莫敢當其對。貴人亦然，莫有對者，故謂之天空。空者，無所有也，非神將也，猶月殺之有月空也。以之占事，吉凶皆空。唯求對見及有所伸理於君者，遇之乃吉。十一將，前二火、二木、一土間之，後當二金、二水、一土間之，玄武合在後二，太陰合在後三，神二合差互，理似可疑也。<break time="100ms" />天事以辰名者為多，皆本於辰巳之辰，今略舉數事：十二支謂之十二辰，一時謂之一辰，一日謂之一辰，日、月、星謂之三辰，北極謂之北辰，大火謂之大辰，五星中有辰星，五行之時，謂之五辰，《書》曰「撫於五辰」是也，已上皆謂之辰。今考子丑至於戌亥謂之十二辰者，《左傳》云：「日月之會是謂辰。」一歲日月十二會，則十二辰也。日月之所舍，始於東方，蒼龍角亢之星起於辰，故以所首者名之。子丑戌亥之月既謂之辰，則十二支、十二時皆子丑戌亥，則謂之辰無疑也。一日謂之一辰者，以十二支言也。以十干言之，謂之今日；以十二支言之。謂之今辰。故支干謂之日辰，日、月、星謂之三辰者，日、月星至於辰而畢見，以其所首者名之，故皆謂之辰。四時所見有早晚，至辰則四時畢見，故日加辰為「晨」，謂日始出之時也。星有三類：一經星，北極為之長；二舍量，大火為之長；三行星，辰星為之長。故皆謂之辰。北辰居其所而衆星拱之，故為經星之長。大火，天王之座，故為舍星之長。辰星，日之近輔，遠乎日不過一辰，故不行星之長。<break time="100ms" />《洪範》「五行」數，自一至五。先儒謂之此「五行生數」，各益以土數，以為「成數」。以謂五行非土不成，故水生一而成六，火生二而成七，木生三而成八，金生四而成九，土生五而成十，合之為五十有五，唯《黃帝素問》：「土生數五，成數亦五。」蓋水、火、木、金皆待土而成，土更無所待，故止一五而已。畫而為圖，其理可見。為之圖者，設木於東，設金於西，火居南，水居北，土居中央。四方自為生數，各並中央之土，以為成數。土自居其位，更無所並，自然止有五數，蓋土不須更待土而成也。合五行之數為五十，則大衍之數也。此亦有理。
    </voice>
</speak>
