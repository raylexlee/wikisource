<speak version="1.0" xmlns="http://www.w3.org/2001/10/synthesis" xml:lang="zh-HK">
    <voice name="zh-HK-HiuGaaiNeural">
        卷二十一　異事
    </voice>
    <voice name="zh-HK-WanLungNeural">
        <break time="100ms" /><break time="100ms" />異事 異疾〈附〉<break time="100ms" />世傳虹能入溪澗飲水，信然。熙寧中，余使契丹，至其極北黑水境永安山下卓帳。是時新雨霽，見虹下帳前澗中。余與同職扣澗觀之，虹兩頭皆笄澗中。使人過澗，隔虹對立，相去數丈，中間如隔綃縠。自西望東則見；蓋夕虹也。立澗之東西望，則為日所鑠，都無所覩。久之稍稍正東，踰山而去。次日行一程，又復見之。孫彥先云：「虹，雨中日影也，日照雨即有之。」<break time="100ms" />皇祐中，蘇州民家一夜有人以白堊書其墻壁，悉似「在」字，字稍異。一夕之間，數萬家無一遺者；至於臥內深隱之處，戶牖間無不到者。莫知其然，後亦無他異。<break time="100ms" />延州天山之巔，有奉國佛寺，寺庭中有一墓，世傳尸毗王之墓也。尸毗王出於佛書《大智論》，言嘗割身肉以飼餓鷹，至割肉盡。今天山之下有濯筋河，其縣為膚施縣。詳「膚施」之義，亦與尸毗王說相符。按《漢書》，膚施縣乃秦縣名，此時尚未有佛書，疑後人傅會縣名為說。雖有唐人一碑，已漫滅斷折不可讀。慶曆中，施昌言鎮鄜、延，乃壞奉國寺為倉，發尸毗墓，得千餘秤炭，其棺槨皆朽，有枯骸尚完，脛骨長二尺餘，顱骨大如斗。并得玉環玦七十餘件，玉衝牙長僅盈尺，皆為在位者所取；金銀之物，即入於役夫。爭取珍寶，遺骸多為拉碎，但佇一小函中埋之。東上閣門使夏元象，時為兵馬都監，親董是役，為余言之甚詳。至今天山倉側，昏後獨行者往往與鬼神遇，郡人甚畏之。<break time="100ms" />余於譙亳得一古鏡，以手循之，當其中心，則摘然如灼龜之聲。人或曰：「此夾鏡也。」然夾不可鑄，須兩重合之。此鏡甚薄，略無焊跡，恐非可合也。變使銲之，則其聲當銑塞；今扣之，其聲泠然纖遠。既因抑按而響，剛銅當破，柔銅不能如此澄瑩洞徹。歷訪鏡工，皆罔然不測。<break time="100ms" />世傳湖、湘間因震雷，有鬼神書「謝仙火」三字於木柱上，其字入木如刻，倒書之。此說甚著。近歲秀州華亭縣，亦因雷震，有字在天王寺屋柱上，亦倒書，云：「高洞楊雅一十六人火令章。」凡十一字，內「令章」兩字特奇勁，似唐人書體，至今尚在，頗與「謝仙火」事同。所謂「火」者，疑若隊伍若干人為「一火」耳。余在漢東時，清明日雷震死二人於州守園中，脇上各有兩字，如墨筆畫，扶疎類柏葉，不知何字。<break time="100ms" />元厚之少時，曾夢人告之：「異日當為翰林學士，須兄弟數人同在禁林。」厚之自思素無兄弟，疑此夢為不然。熙寧中，厚之除學士，同時相先後入學士院子：一人韓持國維，一陳和叔繹，一鄧文約綰，一楊元素繪，并厚之名絳。五人名皆從「糸」，始悟弟兄之說。<break time="100ms" />木中有文，多是柿木。治平初，杭州南新縣民家折柿木，中有「上天大國」四字。余親見之，書法類顏真卿，極有筆力。「」字中間「或」字，仍挑起作尖呂，全是顏筆，知其非偽者。其橫畫即是橫理，斜畫即是斜理。其木直剖，偶當「天」字中分，而「天」字不破，上下兩畫并一腳皆橫挺出半指許，如木中之節。以兩木合之，如合契焉。<break time="100ms" />盧中甫家吳中。嘗未明而起，墻柱之下，有光煟然。就視之，似水而動。急以油紙扇挹之，其物在扇中滉漾，正如水銀，而光艷爛然；以火燭之，則了無一物。又魏國大主家亦嘗見此物。李團練評嘗與余言，與中甫所見無少異，不知何異也。余昔年在海州，曾夜煑鹽鴨卵，其間一卵，爛然通明如玉，熒熒然屋中盡明。置之器中十餘日，臭腐幾盡，愈明不已。蘇州錢僧孺家煮一鴨卵，亦如是。物有相似者，必自是一類。<break time="100ms" />余在中書檢正時，閱雷州奏牘，有人為鄉民詛死，問其狀，鄉民能以熟食咒之，俄頃膾炙之類悉復為完肉；又咒之，則熟肉復為生肉；又咒之，則生肉能動，復使之能活，牛者復為牛，羊者復為羊，但小耳；更咒之，則漸大；既而復咒之，則還為熟食。人有食其肉，覺腹中淫淫而動，必以金帛求解；金帛不至，則腹裂而死，所食牛羊，自裂中出。獄具案上，觀其咒語，但日「東方王母桃，西方王母桃」兩句而已。其他但道其所欲，更無他術。<break time="100ms" />壽州八公山側土中及溪澗之間，往往得小金餅，上有篆文「劉主」字，世傳「淮南王藥金」也。得之者至多，天下謂之「印子金」是也。然止於一印，重者不過半兩而已，鮮有大者。余嘗於壽春漁人處得一餅，言得於淮水中，凡重七兩餘，面有二十餘印，背有五指及掌痕，紋理分明。傳者以謂埿之所化，手痕正如握埿之跡。襄、隨之間，故舂陵、白水地，發土多得金麟趾褭蹏。妙趾中空，四傍皆有文，刻極工巧。褭蹏作團餅，四邊無模範跡，似於平物上滴成，如今乾柿，土人謂之「柿子金」。《趙飛燕外傳》：「帝窺趙昭儀浴，多寀金餅，以賜侍兒私婢。」殆此類也。一枚重四兩餘，乃古之一斤也。色有紫艷，非他金可比。以刃切之，柔甚於鉛；雖大塊，亦可刀切，其中皆虛軟。以石磨之，則霏霏成屑。小說謂麟趾褭蹏，乃婁敬所為藥金，方家謂之「婁金」，和藥最良。《漢書註》亦云：「異於他金。」 余在漢東一歲凡數家得之。有一窖數十餅者，余亦買得一餅。
    </voice>
</speak>
